شاهنامه فردوسی







فـهـرسـت مـطـالــب کتــاب

آغاز كتاب‏	6
گفتار اندر ستايش پيامبر	11
گفتار اندر فراهم آوردن شاه‏نامه‏	12
كيومرث	18
هوشنگ	22
طهمورث	24
جمشيد	27
ضحاك	37
فريدون	62
منوچهر	120
پادشاهى نوذر	207
پادشاهى زوطهماسپ‏	236
پادشاهى گرشاسپ‏	238
كى‏قباد	249
پادشاهى كى كاوس و رفتن او بمازندران‏	260
رزم كاوس با شاه هاماوران‏	308
سهراب	341
داستان سياوش‏	397
كى‏خسرو	607
گفتار اندر داستان فرود سياوش‏	627
داستان كاموس كشانى‏	694
داستان خاقان چين‏	771
داستان اكوان ديو	846
داستان بيژن و منيژه‏	854
داستان دوازده رخ‏	932
اندر ستايش سلطان محمود	1064
پادشاهى لهراسپ	1238
پادشاهى گشتاسپ	1296
داستان هفتخوان اسفنديار	1376
داستان رستم و اسفنديار	1420
داستان رستم و شغاد	1519
پادشاهى بهمن اسفنديار	1548
پادشاهى هماى چهرزاد	1558
پادشاهى داراب	1575
پادشاهى داراى داراب	1583
پادشاهى اسكندر	1606
پادشاهى اشكانيان‏	1708
پادشاهى اردشير	1750
پادشاهى شاپور	1786
پادشاهى اورمزد	1791
پادشاهى بهرام اورمزد	1796
پادشاهى بهرام بهرام	1798
پادشاهى بهرام بهراميان‏	1800
پادشاهى نرسی بهرام‏	1801
پادشاهى اورمزد نرسى‏	1802
پادشاهى شاپور ذو الاكتاف‏	1804
پادشاهى اردشير نكوكار	1839
پادشاهى شاپور سوم‏	1840
پادشاهى بهرام شاپور	1842
پادشاهى يزدگرد بزه‏گر	1844
پادشاهى بهرام گور	1880
پادشاهى يزدگرد	2037
پادشاهى هرمز	2038
پادشاهى پيروز	2040
پادشاهى بِلاش پيروز	2047
پادشاهى قباد	2057
داستان مزدك با قباد	2068
پادشاهى كسرى نوشين روان	2078
داستان در نهادن شطرنج‏	2215
داستان كليله و دمنه‏	2252
پادشاهى هرمزد	2311
پادشاهى خسرو پرويز	2421
پادشاهى شيرويه‏	2655
پادشاهى فرايين	2690
پادشاهى پوران دخت‏	2692
پادشاهى آزرم دخت‏	2694
پادشاهى فرخ زاد	2694
پادشاهى يزدگرد	2695
 


آغاز كتاب
‏
         بنام خداوند جان و خرد        	  	  
كزين برتر انديشه برنگذرد
        
خداوند نام و خداوند جاى         		  

خداوند روزى‏ده رهنماى‏
         
خداوند كيوان و گردان سپهر         	   
فروزنده ماه و ناهيد و مهر
        
ز نام و نشان و گمان برترست     	  	     

نگارنده برشده پيكرست‏
         
به بينندگان آفريننده را        	  	  
نبينى مرنجان دو بيننده را
         
نيابد بدو نيز انديشه راه         		   
كه او برتر از نام و از جايگاه‏
         
سخن هر چه زين گوهران بگذرد    	        
نيابد بدو راه جان و خرد
         
خرد گر سخن برگزيند همى          	  
همان را گزيند كه بيند همى‏
         
ستودن نداند كس او را چو هست        	    
ميان بندگى را ببايدت بست‏
         
خرد را و جان را همى سنجد اوى            

در انديشۀ سخته كى گنجد اوى‏
         

بدين آلت راى و جان و زبان        	 	   ستود آفريننده را كى توان‏
         به هستيش بايد كه خستو شوى        	    ز گفتار بى‏كار يك سو شوى‏
         پرستنده باشى و جوينده راه          	  بژرفى بفرمانش كردن نگاه‏
         توانا بود هر كه دانا بود          		  ز دانش دل پير برنا بود
         از اين پرده برتر سخن گاه نيست            ز هستى مر انديشه را راه نيست‏
                        [ گفتار اندر] ستايش خرد
         
كنون اى خردمند وصف خرد            

بدين جايگه گفتن اندر خورد

         
كنون تا چه دارى بيار از خرد            

كه گوش نيوشنده زو بر خورد
         
خرد بهتر از هر چه ايزد بداد            
ستايش خرد را به از راه داد
         
خرد رهنماى و خرد دلگشاى            

خرد دست گيرد بهر دو سراى‏
         
ازو شادمانى و زويت غميست            

و زويت فزونى و زويت كميست‏
         
خرد تيره و مرد روشن‏روان            

نباشد همى شادمان يك زمان‏
         
چه گفت آن خردمند مرد خرد            

كه دانا ز گفتار او بر خورد
         
كسى كو خرد را ندارد ز پيش            

دلش گردد از كرده خويش ريش‏
         
هشيوار ديوانه خواند ورا          	  
همان خويش بيگانه داند ورا
         
ازوئى بهر دو سراى ارجمند            

گسسته خرد پاى دارد ببند
         
خرد چشم جانست چون بنگرى            

تو بى‏چشم شادان جهان نسپرى‏
         
نخست آفرينش خرد را شناس            
نگهبان جانست و آن سه پاس‏
         
سه پاس تو چشم است و گوش و زبان            
كزين سه رسد نيك و بد 
بى‏گمان‏
         
خرد را و جان را كه يارد ستود            
و گر من ستايم كه يارد شنود
         
حكيما چو كس نيست گفتن چه سود            
ازين پس بگو كافرينش چه بود
         
توئى كرده كردگار جهان            

ببينى همى آشكار و نهان‏

        
بگفتار دانندگان راه جوى            

بگيتى بپوى و به هر كس بگوی
‏
         
ز هر دانشى چون سخن بشنوى            

از آموختن يك زمان نغنوى

چو ديدار يابى بشاخ سخن             

بدانى كه دانش نيايد ببن‏
                        گفتار اندر آفرينش گيهان‏

         
از آغاز بايد كه دانى درست            

سرمايه گوهران از نخست‏
         
كه يزدان ز ناچيز چيز آفريد            
بدان تا توانائى آرد پديد
         
سرمايه گوهران اين چهار            

برآورده بى‏رنج و بى‏روزگار
         
يكى آتشى بر شده تابناك            

ميان آب و باد از بر تيره خاك‏
         
نخستين كه آتش بجنبش دميد            

ز گرميش پس خشكى آمد پديد
         
و زان پس ز آرام سردى نمود            

ز سردى همان باز ترّى فزود
         
چو اين چار گوهر بجاى آمدند            
ز بهر سپنجى سراى آمدند
         
گهرها يك اندر دگر ساخته            

ز هر گونه گردن بر افراخته‏
         
پديد آمد اين گنبد تيز رو            

شگفتى نماينده نو بنو
         ابرده و دو هفت 

شد كدخداى            گرفتند هر يك سزاوار جاى‏
         
در بخشش و دادن آمد پديد            ببخشيد دانا چنانچون سزيد
         
فلكها يك اندر دگر بسته شد            

بجنبيد چون كار پيوسته شد
         
چو دريا و چون كوه و چون دشت و راغ            
زمين شد بكردار روشن چراغ‏
         
بباليد كوه آبها بر دميد        	      
سر رستنى سوى بالا كشيد
         
زمين را بلندى نبد جايگاه            

يكى مركزى تيره بود و سياه‏
         
ستاره برو بر شگفتى نمود            

بخاك اندرون روشنايى فزود
         
همى بر شد آتش فرود آمد آب            

همى، گشت گرد زمين آفتاب‏
         
گيا رست با چند گونه درخت            

بزير اندر آمد سرانشان ز بخت‏
         
ببالد ندارد جز اين نيروئى            

نپويد چو پويندگان هر سوئى‏
         
و زان پس چو جنبنده آمد پديد            
همه رستنى زير خويش آوريد
         
 خور و خواب و آرام جويد همى            
و زان زندگى كام جويد همى
      
 نه گويا زبان و نه جويا خرد            
ز خاك و ز خاشاك تن پرورد
         
نداند بد و نيك فرجام كار   	         
نخواهد از و بندگى كردگار
         
چو دانا توانا بد و دادگر     	       
از ايرا نكرد ايچ پنهان هنر
         
چنينست فرجام كار جهان            
نداند كسى آشكار و نهان‏
                        
گفتار اندر آفرينش مردم‏

         
چو زين بگذرى مردم آمد پديد            شد اين 
بندها را سراسر كليد
         
سرش راست بر شد چو سرو بلند            
بگفتار خوب و خرد كار بند
         
پذيرنده هوش و راى و خرد            

مر او را دد و دام فرمان برد
         
ز راه خرد بنگرى اندكى            

كه مردم بمعنى چه باشد يكى‏
         
مگر مردمى خيره خوانى همى            

جز اين را نشانى ندانى همى‏
         
ترا از دو گيتى برآورده‏اند            

بچندين ميانچى بپرورده‏اند
         
نخستين فطرت پسين شمار            

توئى خويشتن را ببازى مدار
         
شنيدم ز دانا دگرگونه زين            

چه دانيم راز جهان آفرين‏
         
نگه كن سرانجام خود را ببين            
چو كارى بيابى ازين به گزين‏
         
برنج اندر آرى تنت را رواست            

كه خود رنج ب
چو خواهى كه يابى ز                         [ گفتار اندر] ستايش خردهر بد رها            
سر اندر نيارى بدام بلا
         
 نگه كن بدين گنبد تيز گرد            كه درمان ازويست و زويست درد
          
نه گشت زمانه بفرسايدش            

نه آن رنج و تيمار بگزايدش‏

نه از جنبش آرام گيرد همى            

نه چون ما تباهى پذيرد همى
         
از و دان فزونى از و هم شمار            
بد و نيك نزديك او آشكار

                        

گفتار اندر آفرينش آفتاب‏

         [ ز ياقوت سرخست چرخ كبود            نه از آب و گرد و نه از باد و دود]
         [ بچندين فروغ و بچندين چراغ            بياراسته چون بنوروز باغ‏]
         [ روان اندرو گوهر دلفروز            كزو روشنايى گرفتست روز]
         [ ز خاور بر آيد سوى باختر            نباشد ازين يك روش راست‏تر]
         [ ايا آنكه تو آفتابى همى            چه بودت كه بر من نتابى همى‏]
                        در آفرينش ماه‏

         [ چراغست مر تيره شب را بسيچ            ببد تا توانى تو هرگز مپيچ‏]
         [ چو سى روز گردش بپيمايدا            شود تيره گيتى بدو روشنا]
         [ پديد آيد آنگاه باريك و زرد            چو پشت كسى كو غم عشق خورد]
         [ چو بيننده ديدارش از دور ديد            هم اندر زمان او شود ناپديد]
         [ دگر شب نمايش كند بيشتر            ترا روشنايى دهد بيشتر]
         [ بدو هفته گردد تمام و درست            بدان باز گردد كه بود از نخست‏]
         [ بود هر شبانگاه باريكتر            بخورشيد تابنده نزديكتر]
         [ بدينسان نهادش خداوند داد            بود تا بود هم بدين يك نهاد]
                        گفتار اندر ستايش پيامبر

         ترا دانش و دين رهاند درست            در رستگارى ببايدت جست‏
         و گر دل نخواهى كه باشد نژند            نخواهى كه دائم بوى مستمند
         بگفتار پيغمبرت راه جوى            دل از تيرگيها بدين آب شوى‏
         چه گفت آن خداوند تنزيل و وحى            خداوند امر و خداوند نهى‏
         كه من شهر علمم عليم درست            درست اين سخن قول پيغمبرست‏

         گواهى دهم كاين سخنها ز اوست            تو گوئى دو گوشم پر آواز اوست‏
         [ على را چنين گفت و ديگر همين            كزيشان قوى شد بهر گونه دين‏]
         [ نبى آفتاب و صحابان چو ماه            بهم بستى‏ء يكدگر راست راه‏]
         منم بنده اهل بيت نبى            ستاينده خاك پاى وصى‏
         حكيم اين جهان را چو دريا نهاد            بر انگيخته موج از و تند باد
         چو هفتاد كشتى برو ساخته            همه بادبانها بر افراخته‏
         يكى پهن كشتى بسان عروس            بياراسته همچو چشم خروس‏
         محمد بدو اندرون با على            همان اهل بيت نبى و ولى‏
         خردمند كز دور دريا بديد            كرانه نه پيدا و بن ناپديد
         بدانست كو موج خواهد زدن            كس از غرق بيرون نخواهد شدن‏
         بدل گفت اگر با نبى و وصى            شوم غرقه دارم دو يار وفي‏
         همانا كه باشد مرا دستگير            خداوند تاج و لوا و سرير
         خداوند جوى مى و انگبين            همان چشمه شير و ماء معين‏
         اگر چشم دارى بديگر سراى            بنزد نبى و على گير جاى‏
         گرت زين بد آيد گناه منست            چنين است و اين دين و راه منست‏
         [ برين زادم و هم برين بگذرم            چنان دان كه خاك پى حيدرم‏]
         [ دلت گر براه خطا مايلست            ترا دشمن اندر جهان خود دلست‏]
         [ نباشد جز از بى‏پدر دشمنش            كه يزدان بآتش بسوزد تنش‏
         [ هر آن كس كه در جانش بغض عليست            ازو زارتر در جهان زار كيست‏]
         [ نگر تا ندارى ببازى جهان            نه بر گردى از نيك پى همرهان‏]
         [ همه نيكيت بايد آغاز كرد            چو با نيكنامان بوى همنورد]
         [ از اين در سخن چند رانم همى            

همانا كرانش ندانم همى‏
                        



گفتار اندر فراهم آوردن 
شاه‏نامه‏
         


سخن هر چه گويم همه گفته‏اند            بر باغ دانش همه رفته‏اند
         اگر بر درخت برومند جاى            نيابم كه از بر شدن نيست راى‏
         كسى كو شود زير نخل بلند            همان سايه زو باز دارد گزند
         توانم مگر پايه ساختن            بر شاخ آن سرو سايه فكن‏
         كزين نامور نامه شهريار            بگيتى بمانم يكى يادگار
         تو اين را دروغ و فسانه مدان            برنگ فسون و بهانه مدان‏
         ازو هر چه اندر خورد با خرد            دگر بر ره رمز و معنى برد
         يكى نامه بود از گه باستان            فراوان بدو اندرون داستان‏
         پراگنده در دست هر موبدى            ازو بهره نزد هر بخردى‏
         يكى پهلوان بود دهقان نژاد            دلير و بزرگ و خردمند و راد
         پژوهنده روزگار نخست            گذشته سخنها همه باز جست‏
         ز هر كشورى موبدى سالخورد            بياورد كاين نامه را ياد كرد
         بپرسيدشان از كيان جهان            و زان نامداران فرّخ مهان‏
         كه گيتى به آغاز چون داشتند            كه ايدون بما خوار بگذاشتند

         چه گونه سر آمد بنيك اخترى            بر ايشان همه روز كند آورى‏
         بگفتند پيشش يكايك مهان            سخنهاى شاهان و گشت جهان‏
         چو بشنيد از يشان سپهبد سخن            يكى نامور نامه افكند بن‏
         چنين يادگارى شد اندر جهان            برو آفرين از كهان و مهان‏
                        




داستان دقيقى سخن سراى‏

         




چو از دفتر اين داستانها بسى            همى خواند خواننده بر هر كسى‏
         جهان دل نهاده بدين داستان            همان بخردان نيز و هم راستان‏
         جوانى بيامد گشاده زبان            سخن گفتن خوب و طبع روان‏
         بشعر آرم اين نامه را گفت من            ازو شادمان شد دل انجمن‏
         جوانيش را خوى بد يار بود            ابا بد هميشه به پيكار بود
         برو تاختن كرد ناگاه مرگ            نهادش بسر بر يكى تيره ترگ‏
         بدان خوى بد جان شيرين بداد            نبد از جوانيش يك روز شاد
         يكايك ازو بخت برگشته شد            بدست يكى بنده بر كشته شد
         برفت او و اين نامه ناگفته ماند            چنان بخت بيدار او خفته ماند
         [ الهى عفو كن گناه و را            بيفزاى در حشر جاه و را]
                        




[ گفتار اندر] بنياد نهادن اين نامه‏




         دل روشن من چو برگشت ازوى            سوى تخت شاه جهان كرد روى‏
         كه اين نامه را دست پيش آورم            ز دفتر بگفتار خويش آورم‏
         بپرسيدم از هر كسى بيشمار            بترسيدم از گردش روزگار
         مگر خود درنگم نباشد بسى            ببايد سپردن بديگر كسى‏
         و ديگر كه گنجم وفادار نيست            همين رنج را كس خريدار نيست‏
         [ برين گونه يك چند بگذاشتم            سخن را نهفته همى داشتم‏]
         [ سراسر زمانه پر از جنگ بود            بجويندگان بر جهان تنگ بود]
         ز نيكو سخن به چه اندر جهان            بنزد سخن سنج فرّخ مهان‏
         [ اگر نامدى اين سخن از خداى            نبى كى بدى نزد ما رهنماى‏]
         بشهرم يكى مهربان دوست بود            تو گفتى كه با من بيك پوست بود
         مرا گفت خوب آمد اين راى تو            به نيكى گرايد همى پاى تو
         نبشته من اين نامه پهلوى            به پيش تو آرم مگر نغنوى‏
         گشاده زبان و جوانيت هست            سخن گفتن پهلوانيت هست‏
         شو اين نامه خسروان بازگوى            بدين جوى نزد مهان آبروى‏
         چو آورد اين نامه نزديك من            بر افروخت اين جان تاريك من‏
                        


در داستان ابو منصور بن محمد

         بدين نامه چون دست كردم دراز            يكى مهترى بود گردن فراز
         جوان بود و از گوهر پهلوان            خردمند و بيدار و روشن روان‏
         خداوند راى و خداوند شرم            سخن گفتن خوب و آواى نرم‏
         مرا گفت كز من چه بايد همى            كه جانت سخن بر گرايد همى‏
         بچيزى كه باشد مرا دست‏رس            بكوشم نيازت نيارم بكس‏
                        شاهنامه، ص: 6
         همى داشتم چون يكى تازه سيب            كه از باد نامد بمن بر نهيب‏
         بكيوان رسيدم ز خاك نژند            از آن نيك‏دل نامدار ارجمند
         بچشمش همان خاك و هم سيم و زر            كريمى بدو يافته زيب و فر
         سراسر جهان پيش او خوار بود            جوانمرد بود و وفادار بود
         چنان نامور گم شد از انجمن            چو در باغ سرو سهى از چمن‏
         نه زو زنده بينم نه مرده نشان            بدست نهنگان مردم كشان‏
         دريغ آن كمر بند و آن گردگاه            دريغ آن كئى برز و بالاى شاه‏
         گرفتار زو دل شده نااميد            نوان لرز لرزان بكردار بيد
         يكى پند آن شاه ياد آوريم            ز كژى روان سوى داد آوريم‏
         مرا گفت كاين نامه شهريار            گرت گفته آيد بشاهان سپار
         بدين نامه من دست بردم فراز            بنام شهنشاه گردن فراز
                        



[ اندر] ستايش سلطان محمود

         


جهان آفرين تا جهان آفريد            چنو مر زبانى نيامد پديد
         چو خورشيد بر چرخ بنمود تاج            زمين شد بكردار تابنده عاج‏
         چه گويم كه خورشيد تابان كه بود            كزو در جهان روشنايى فزود
         ابو القاسم آن شاه پيروز بخت            نهاد از بر تاج خورشيد تخت‏
         ز خاور بياراست تا باختر            پديد آمد از فرّ او كان زر
         مرا اختر خفته بيدار گشت            بمغز اندر انديشه بسيار گشت‏
         بدانستم آمد زمان سخن            كنون نو شود روزگار كهن‏
         بر انديشه شهريار زمين            بخفتم شبى لب پر از آفرين‏
         [ دل من چو نور اندر آن تيره شب            نخفته گشاده دل و بسته لب‏]
         چنان ديد روشن روانم بخواب            كه رخشنده شمعى بر آمد ز آب‏
         همه روى گيتى شب لاژورد            از آن شمع گشتى چو ياقوت زرد
         در و دشت برسان ديبا شدى            يكى تخت پيروزه پيدا شدى‏
         نشسته برو شهريارى چو ماه            يكى تاج بر سر بجاى كلاه‏
         رده بر كشيده سپاهش دو ميل            بدست چپش هفتصد ژنده پيل‏
         يكى پاك دستور پيشش بپاى            بداد و بدين شاه را رهنماى‏
         مرا خيره گشتى سر از فرّ شاه            و زان ژنده پيلان و چندان سپاه‏
         چو آن چهره خسروى ديدمى            از ان نامداران بپرسيدمى‏
         كه اين چرخ و ما هست يا تاج و گاه            ستارست پيش اندرش يا سپاه‏
         يكى گفت كاين شاه روم است و هند            ز قنّوج تا پيش درياى سند
         بايران و توران ورا بنده‏اند            براى و بفرمان او زنده‏اند
         بياراست روى زمين را بداد            بپر دخت از ان تاج بر سر نهاد
         جهاندار محمود شاه بزرگ            بآبشخور آرد همى ميش و گرگ‏
         ز كشمير تا پيش درياى چين            برو شهرياران كنند آفرين‏
         چو كودك لب از شير مادر بشست            ز گهواره محمود گويد نخست‏
         [ نپيچد كسى سر ز فرمان اوى            نيارد گذشتن ز پيمان اوى‏]
                        شاهنامه، ص: 7
         تو نيز آفرين كن كه گوينده            بدو نام جاويد جوينده‏
         چو بيدار گشتم بجستم ز جاى            چه مايه شب تيره بودم بپاى‏
         بر آن شهريار آفرين خواندم            نبودم درم جان بر افشاندم‏
         بدل گفتم اين خواب را پاسخ است            كه آواز او بر جهان فرّخ است‏
         بران آفرين كو كند آفرين            بران بخت بيدار و فرّخ زمين‏
         ز فرّش جهان شد چو باغ بهار            هوا پر ز ابر و زمين پر نگار
         از ابر اندر آمد بهنگام نم            جهان شد بكردار باغ ارم‏
         بايران همه خوبى از داد اوست            كجا هست مردم همه ياد اوست‏
         ببزم اندرون آسمان سخاست            برزم اندرون تيز چنگ اژدهاست‏
         بتن ژنده پيل و بجان جبرئيل            بكف ابر بهمن بدل رود نيل‏
         سر بخت بدخواه با خشم اوى            چو دينار خوارست بر چشم اوى‏
         نه كند آورى گيرد از باج و گنج            نه دل تيره دارد ز رزم و ز رنج‏
         هر آن كس كه دارد ز پروردگان            از آزاد و از نيك‏دل بردگان‏
         شهنشاه را سر بسر دوستوار            بفرمان ببسته كمر استوار
         نخستين برادرش كهتر بسال            كه در مردمى كس ندارد همال‏
         ز گيتى پرستنده فرّ و نصر            زيد شاد در سايه شاه عصر
         كسى كش پدر ناصر الدين بود            سر تخت او تاج پروين بود
         و ديگر دلاور سپهدار طوس            كه در جنگ بر شير دارد فسوس‏
         ببخشد درم هر چه يابد ز دهر            همى آفرين يابد از دهر بهر
         بيزدان بود خلق را رهنماى            سر شاه خواهد كه باشد بجاى‏
         جهان بى‏سر و تاج خسرو مباد            هميشه بماناد جاويد و شاد
         هميشه تن آباد با تاج و تخت            ز درد و غم آزاد و پيروز بخت‏
         كنون باز گردم بآغاز كار            سوى نامه نامور شهريار





كيومرث‏

                        [ پادشاهى گيومرت نخستين شاهان پارسيان سى سال بود]
          



سخن‏گوى دهقان چه گويد نخست            كه نام بزرگى بگيتى كه جست‏
         كه بود آنكه ديهيم بر سر نهاد            ندارد كس آن روزگاران بياد
         [ مگر كز پدر ياد دارد پسر            بگويد ترا يك بيك در بدر]
         [ كه نام بزرگى كه آورد پيش            كرا بود از آن برتران پايه بيش‏]
         پژوهنده نامه باستان            كه از پهلوانان زند داستان‏
         چنين گفت كآيين تخت و كلاه            كيومرث آورد و او بود شاه‏
         چو آمد ببرج حمل آفتاب            جهان گشت با فرّ و آيين و آب‏
         بتابيد از آن سان ز برج بره            كه گيتى جوان گشت ازان يك سره‏
         كيومرث شد بر جهان كدخداى            نخستين بكوه اندرون ساخت جاى‏
         سر بخت و تختش بر آمد بكوه            پلنگينه پوشيد خود با گروه‏
                        شاهنامه، ص: 8
         ازو اندر آمد همى پرورش            كه پوشيدنى نو بد و نو خورش‏
         بگيتى درون سال سى شاه بود            بخوبى چو خورشيد بر گاه بود
         [ همى تافت زو فرّ شاهنشهى            چو ماه دو هفته ز سرو سهى‏]
         دد و دام و هر جانور كش بديد            ز گيتى بنزديك او آرميد
         دو تا مى‏شدندى بر تخت او            از آن بر شده فرّه و بخت او
         [ برسم نماز آمدنديش پيش            و زو بر گرفتند آيين خويش‏]
         پسر بد مر او را يكى خوبروى            هنرمند و همچون پدر نامجوى‏
         سيامك بدش نام و فرخنده بود            كيومرث را دل بدو زنده بود
         [ بجانش بر از مهر گريان بدى            ز بيم جداييش بريان بدى‏]
         بر آمد برين كار يك روزگار            فروزنده شد دولت شهريار
         بگيتى نبودش كسى دشمنا            مگر بدكنش ريمن آهرمنا
         [ بر شك اندر آهر من بدسگال            همى راى زد تا بباليد بال‏]
         يكى بچه بودش چو گرگ سترگ            دلاور شده با سپاه بزرگ‏
         جهان شد بر ان ديو بچه سياه            ز بخت سيامك و زان پايگاه‏
         سپه كرد و نزديك او راه جست            همى تخت و ديهيم كى شاه جست‏
         همى گفت با هر كسى راى خويش            جهان كرد يك سر پر آواى خويش‏
         كيومرث زين خود كى آگاه بود            كه تخت مهى را جز او شاه بود
         يكايك بيامد خجسته سروش            بسان پرى‏ء پلنگينه پوش‏
         بگفتش ورا زين سخن در بدر            كه دشمن چه سازد همى با پدر
                        [ كشته شدن سيامك بر دست ديو]
          سخن چون بگوش سيامك رسيد            ز كردار بدخواه ديو پليد
         دل شاه بچه بر آمد بجوش            سپاه انجمن كرد و بگشاد گوش‏
         بپوشيد تن را بچرم پلنگ            كه جوشن نبود و نه آيين جنگ‏
         پذيره شدش ديو را جنگ جوى            سپه را چو روى اندر آمد بروى‏
         [ سيامك بيامد برهنه تنا            بر آويخت با پور آهرمنا]
         بزد چنگ وارونه ديو سياه            دو تا اندر آورد بالاى شاه‏
         فكند آن تن شاهزاده بخاك            بچنگال كردش كمرگاه چاك‏
         [ سيامك بدست خروزان ديو            تبه گشت و ماند انجمن بى‏خديو]
         چو آگه شد از مرگ فرزند شاه            ز تيمار گيتى برو شد سياه‏
         فرود آمد از تخت ويله كنان            زنان بر سر و موى و رخ را كنان‏
         [ دو رخساره پر خون و دل سوگوار            دو ديده پر از نم چو ابر بهار]
         خروشى بر آمد ز لشكر بزار            كشيدند صف بر در شهريار
         همه جامها كرده پيروزه رنگ            دو چشم ابر خونين و رخ با درنگ‏
         دد و مرغ و نخچير گشته گروه            برفتند ويله كنان سوى كوه‏
         برفتند با سوگوارى و درد            ز درگاه كى شاه برخاست گرد
         نشستند سالى چنين سوگوار            پيام آمد از داور كردگار
         درود آوريدش خجسته سروش            كزين بيش مخروش و بازآر هوش‏
         سپه ساز و بركش بفرمان من            برآور يكى گرد از آن انجمن‏
                        شاهنامه، ص: 9
         از آن بدكنش ديو روى زمين            بپرداز و پردخته كن دل ز كين‏
         كى نامور سر سوى آسمان            بر آورد و بدخواست بر بدگمان‏
         بر آن برترين نام يزدانش را            بخواند و بپالود مژگانش را
         و زان پس بكين سيامك شتافت            شب و روز آرام و خفتن نيافت‏
                        [ رفتن هوشنگ و گيومرت به جنگ ديو سياه‏]
          خجسته سيامك يكى پور داشت            كه نزد نيا جاه دستور داشت‏
         گرانمايه را نام هوشنگ بود            تو گفتى همه هوش و فرهنگ بود
         بنزد نيا يادگار پدر            نيا پروريده مر او را ببر
         [ نيايش بجاى پسر داشتى            جز او بر كسى چشم نگماشتى‏]
         چو بنهاد دل كينه و جنگ را            بخواند آن گرانمايه هوشنگ را
         همه گفتنيها بدو باز گفت            همه رازها برگشاد از نهفت‏
         كه من لشكرى كرد خواهم همى            خروشى برآورد خواهم همى‏
         ترا بود بايد همى پيش رو            كه من رفتنى‏ام تو سالار نو
         [ پرى و پلنگ انجمن كرد و شير            ز درندگان گرگ و ببر دلير]
         سپاهى دد و دام و مرغ و پرى            سپهدار پر كين و كند آورى‏
         [ پس پشت لشكر كيومرث شاه            نبيره بپيش اندرون با سپاه‏]
         بيامد سيه ديو با ترس و باك            همى باسمان بر پراگند خاك‏
         [ ز هراى درندگان چنگ ديو            شده سست از خشم كيهان خديو]
         بهم بر شكستند هر دو گروه            شدند از دد و دام ديوان ستوه‏
         بيازيد هوشنگ چون شير چنگ            جهان كرد بر ديو نستوه تنگ‏
         [ كشيدش سراپاى يك سر دوال            سپهبد بريد آن سر بى‏همال‏]
         بپاى اندر افگند و بسپرد خوار            دريده برو چرم و برگشته كار
         چو آمد مر آن كينه را خواستار            سر آمد كيومرث را روزگار
         [ برفت و جهان مر درى ماند ازوى            نگر تا كرا نزد او آبروى‏]
         [ جهان فريبنده را گرد كرد            ره سود بنمود و خود مايه خورد]
[ جهان سربسر چو فسانست و بس            نماند بد و نيك بر هيچ كس‏] 
                                           هوشنگ‏
                        [ پادشاهى هوشنگ چهل سال بود]
          جهاندار هوشنگ با راى و داد            بجاى نيا تاج بر سر نهاد
         بگشت از برش چرخ سالى چهل            پر از هوش مغز و پر از راى دل‏
         چو بنشست بر جايگاه مهى            چنين گفت بر تخت شاهنشهى‏
         كه بر هفت كشور منم پادشا            جهاندار پيروز و فرمانروا
         بفرمان يزدان پيروزگر            بداد و دهش تنگ بستم كمر
         و زان پس جهان يك سر آباد كرد            همه روى گيتى پر از داد كرد
                        شاهنامه، ص: 10
         نخستين يكى گوهر آمد بچنگ            بآتش ز آهن جدا كرد سنگ‏
         سر مايه كرد آهن آبگون            كزان سنگ خارا كشيدش برون‏
                        [ بنياد نهادن جشن سده‏]
          يكى روز شاه جهان سوى كوه            گذر كرد با چند كس همگروه‏
         پديد آمد از دور چيزى دراز            سيه رنگ و تيره تن و تيز تاز
         دو چشم از بر سر چو دو چشمه خون            ز دود دهانش جهان تيره‏گون‏
         نگه كرد هوشنگ با هوش و سنگ            گرفتش يكى سنگ و شد تيز چنگ‏
         بزور كيانى رهانيد دست            جهان سوز مار از جهانجوى جست‏
         بر آمد بسنگ گران سنگ خرد            همان و همين سنگ بشكست گرد
         فروغى پديد آمد از هر دو سنگ            دل سنگ گشت از فروغ آذرنگ‏
         [ نشد مار كشته و ليكن ز راز            ازين طبع سنگ آتش آمد فراز]
         جهاندار پيش جهان آفرين            نيايش همى كرد و خواند آفرين‏
         [ كه او را فروغى چنين هديه داد            همين آتش آنگاه قبله نهاد]
         [ بگفتا فروغيست اين ايزدى            پرستيد بايد اگر بخردى‏]
         [ شب آمد بر افروخت آتش چو كوه            همان شاه در گرد او با گروه‏]
         يكى جشن كرد آن شب و باده خورد            سده نام آن جشن فرخنده كرد
         ز هوشنگ ماند اين سده يادگار            بسى باد چون او دگر شهريار
         [ كز آباد كردن جهان شاد كرد            جهانى بنيكى ازو ياد كرد]
                        [ آبادانى و آرامش شهرها هنگام پادشاهى هوشنگ‏]
          چو بشناخت آهنگرى پيشه كرد            از آهنگرى ارّه و تيشه كرد
         چو اين كرده شد چاره آب ساخت            ز دريايها رودها را بتاخت‏
         بجوى و برود آبها راه كرد            بفرخندگى رنج كوتاه كرد
         چراگاه مردم بدان بر فزود            پراگند پس تخم و كشت و درود
         برنجيد پس هر كسى نان خويش            بورزيد و بشناخت سامان خويش‏
         بدان ايزدى جاه و فرّ كيان            ز نخچير گور و گوزن ژيان‏
         جدا كرد گاو و خر و گوسفند            بورز آوريد آنچه بد سودمند
         ز پويندگان هر چه مويش نكوست            بكشت و بسرشان بر آهيخت پوست‏
         [ چو روباه و قاقم چو سنجاب نرم            چهارم سمورست كش موى گرم‏]
         برين گونه از چرم پويندگان            بپوشيد بالاى گويندگان‏
         برنجيد و گسترد و خورد و سپرد            برفت و بجز نام نيكى نبرد
         [ بسى رنج برد اندران روزگار            بافسون و انديشه بى‏شمار]
         چو پيش آمدش روزگار بهى            ازو مر درى ماند تخت مهى‏
         زمانه ندادش زمانى درنگ            شد آن هوش هوشنگ با فرّ و سنگ‏
         [ نپيوست خواهد جهان با تو مهر            نه نيز آشكارا نمايدت چهر]
                        شاهنامه، ص: 11
                        طهمورث
‏[ پادشاهى طهمورث ديوبند سى سال بود]

         پسر بد مر او را يكى هوشمند            گرانمايه طهمورث ديوبند
         بيامد بتخت پدر بر نشست            بشاهى كمر بر ميان بر ببست‏
         همه موبدان را ز لشكر بخواند            بخوبى چه مايه سخنها براند
         چنين گفت كامروز تخت و كلاه            مرا زيبد اين تاج و گنج و سپاه‏
         جهان از بديها بشويم براى            پس آنگه كنم در گهى گرد پاى‏
         ز هر جاى كوته كنم دست ديو            كه من بود خواهم جهان را خديو
         هر آن چيز كاندر جهان سودمند            كنم آشكارا گشايم ز بند
         پس از پشت ميش و بره پشم و موى            بريد و برشتن نهادند روى‏
         بكوشش از و كرد پوشش براى            بگستردنى بد هم او رهنماى‏
         ز پويندگان هر چه بد تيز رو            خورش كردشان سبزه و كاه و جو
         رمنده ددان را همه بنگريد            سيه گوش و يوز از ميان برگزيد
         بچاره بياوردش از دشت و كوه            ببند آمدند آنكه بد زان گروه‏
         ز مرغان مر آن را كه بد نيك تاز            چو باز و چو شاهين گردن فراز
         بياورد و آموختن‏شان گرفت            جهانى بدو مانده اندر شگفت‏
         چو اين كرده شد ماكيان و خروس            كجا بر خروشد گه زخم كوس‏
         بياورد و يك سر بمردم كشيد            نهفته همه سودمندش گزيد
         بفرمودشان تا نوازند گرم            نخوانندشان جز بآواز نرم‏
         چنين گفت كاين را ستايش كنيد            جهان آفرين را نيايش كنيد
         كه او دادمان بر ددان دستگاه            ستايش مر او را كه بنمود راه‏
         مر او را يكى پاك دستور بود            كه رايش ز كردار بد دور بود
         خنيده بهر جاى شهرسپ نام            نزد جز بنيكى بهر جاى گام‏
         همه روز بسته ز خوردن دو لب            بپيش جهاندار بر پاى شب‏
         چنان بر دل هر كسى بود دوست            نماز شب و روزه آيين اوست‏
         [ سر مايه بُد اختر شاه را            در بسته بُد جان بدخواه را]
         [ همه راه نيكى نمودى بشاه            همه راستى خواستى پايگاه‏]
         چنان شاه پالوده گشت از بدى            كه تابيد از و فرّه ايزدى‏
         برفت اهرمن را بافسون ببست            چو بر تيز رو بارگى بر نشست‏
         زمان تا زمان زينش بر ساختى            همى گرد گيتيش بر تاختى‏
         چو ديوان بديدند كردار او            كشيدند گردن ز گفتار او
         شدند انجمن ديو بسيار مر            كه پر دخته مانند از و تاج و فرّ 
         چو طهمورث آگه شد از كارشان            بر آشفت و بشكست بازارشان‏
         بفرّ جهاندار بستش ميان            بگردن بر آورد گرز گران‏
         [ همه نره ديوان و افسونگران            برفتند جادو سپاهى گران‏]
         [ دمنده سيه ديوشان پيش رو            همى باسمان بر كشيدند غو]
         [ جهاندار طهمورث بافرين            بيامد كمر بسته جنگ و كين‏]
                        شاهنامه، ص: 12
         يكايك بياراست با ديو جنگ            نبد جنگشان را فراوان درنگ‏
         از يشان دو بهره بافسون ببست            دگرشان بگرز گران كرد پست‏
         كشيدندشان خسته و بسته خوار            بجان خواستند آن زمان زينهار
         كه ما را مكش تا يكى نو هنر            بياموزى از ماكت آيد ببر
         كى نامور دادشان زينهار            بدان تا نهانى كنند آشكار
         چو آزاد گشتند از بند او            بجستند ناچار پيوند او
         نبشتن بخسرو بياموختند            دلش را بدانش بر افروختند
         نبشتن يكى نه كه نزديك سى            چه رومى چه تازى و چه پارسى‏
         [ چه سغدى چه چينى و چه پهلوى            ز هر گونه كان همى بشنوى‏]
         جهاندار سى سال ازين بيشتر            چه گونه پديد آوريدى هنر
         برفت و سر آمد برو روزگار            همه رنج او ماند از و يادگار                       
 جمشيد
                        [ پادشاهى جمشيد هفت سد سال بود]
          گرانمايه جمشيد فرزند او            كمر بست يكدل پر از پند او
         بر آمد بر آن تخت فرخ پدر            برسم كيان بر سرش تاج زر
         كمر بست با فرّ شاهنشهى            جهان گشت سرتاسر او را رهى‏
         زمانه بر آسود از داورى            بفرمان او ديو و مرغ و پرى‏
         جهان را فزوده بدو آبروى            فروزان شده تخت شاهى بدوى‏
         منم گفت با فرّه ايزدى            همم شهريارى همم موبدى‏
         بدان راز بد دست كوته كنم            روان را سوى روشنى ره كنم‏
         نخست آلت جنگ را دست برد            در نام جستن بگردان سپرد
         بفرّ كيى نرم كرد آهنا            چو خود و زره كرد و چون جوشنا
         چو خفتان و تيغ و چو برگستوان            همه كرد پيدا بروشن روان‏
         [ بدين اندرون سال پنجاه رنج            ببرد و ازين چند بنهاد گنج‏]
         دگر پنجه انديشه جامه كرد            كه پوشند هنگام ننگ و نبرد
         ز كتّان و ابريشم و موى قز            قصب كرد پر مايه ديبا و خز
         بياموختشان رشتن و تافتن            بتار اندورن پود را بافتن‏
         چو شد بافته شستن و دوختن            گرفتند از و يك سر آموختن‏
         چو اين كرده شد ساز ديگر نهاد            زمانه بدو شاد و او نيز شاد
         [ ز هر انجمن پيشه‏ور گرد كرد            بدين اندرون نيز پنجاه خورد]
         [ گروهى كه كاتوزيان خوانيش            برسم پرستندگان دانيش‏]
         [ جدا كردشان از ميان گروه            پرستنده را جايگه كرد كوه‏]
         [ بدان تا پرستش بود كارشان            نوان پيش روشن جهاندارشان‏]
         [ صفى بر دگر دست بنشاندند            همى نام نيساريان خواندند]
                        شاهنامه، ص: 13
         [ كجا شير مردان جنگ آورند            فروزنده لشكر و كشورند]
         [ كزيشان بود تخت شاهى بجاى            و زيشان بود نام مردى بپاى‏]
         [ بسودى سه ديگر گره را شناس            كجا نيست از كس بريشان سپاس‏]
         [ بكارند و ورزند و خود بدروند            بگاه خورش سرزنش نشنوند]
         [ ز فرمان تن آزاده و ژنده پوش            ز آواز پيغاره آسوده گوش‏]
         [ تن آزاد و آباد گيتى بروى            بر آسوده از داور و گفتگوى‏]
         [ چه گفت ان سخن سخن‏گوى آزاده مرد            كه آزاده را كاهلى بنده كرد]
         [ چهارم كه خوانند اهتو خوشى            همان دست‏ورزان ابا سر كشى‏]
         [ كجا كارشان همگنان پيشه بود            روانشان هميشه پر انديشه بود]
         [ بدين اندرون سال پنجاه نيز            بخورد و بورزيد و بخشيد چيز]
         [ ازين هر يكى را يكى پايگاه            سزاوار بگزيد و بنمود راه‏]
         كه تا هر كس اندازه خويش را            ببيند بداند كم و بيش را
         بفرمود پس ديو ناپاك را            بآب اندر آميختن خاك را
         هرانچ از گل آمد چو بشناختند            سبك خشت را كالبد ساختند
         بسنگ و بگچ ديو ديوار كرد            نخست از برش هندسى كار كرد
         چو گرمابه و كاخهاى بلند            چو ايوان كه باشد پناه از گزند
         ز خارا گهر جست يك روزگار            همى كرد از و روشنى خواستار
         بچنگ آمدش چند گونه گهر            چو ياقوت و بيجاده و سيم و زر
         [ ز خارا بافسون برون آوريد            شد آراسته بندها را كليد]
         [ دگر بويهاى خوش آورد باز            كه دارند مردم ببويش نياز]
         چو بان و چو كافور و چون مشك ناب            چو عود و چو عنبر چو روشن گلاب‏
         پزشكى و درمان هر دردمند            در تندرستى و راه گزند
         همان رازها كرد نيز آشكار            جهان را نيامد چنو خواستار
         گذر كرد از ان پس بكشتى بر آب            ز كشور بكشور گرفتى شتاب‏
         چنين سال پنجه برنجيد نيز            نديد از هنر بر خرد بسته چيز
         همه كردنيها چو آمد بجاى            ز جاى مهى برتر آورد پاى‏
         بفرّ كيانى يكى تخت ساخت            چه مايه بدو گوهر اندر نشاخت‏
         كه چون خواستى ديو برداشتى            ز هامون بگردون بر افراشتى‏
         چو خورشيد تابان ميان هوا            نشسته برو شاه فرمان روا
         جهان انجمن شد بر آن تخت او            شگفتى فرو مانده از بخت او
         بجمشيد بر گوهر افشاندند            مران روز را روز نو خواندند
         سر سال نو هرمز فرودين            بر آسوده از رنج روى زمين‏
         بزرگان بشادى بياراستند            مى و جام و رامشگران خواستند
         چنين جشن فرّخ ازان روزگار            بما ماند از ان خسروان يادگار
         چنين سال سيصد همى رفت كار            نديدند مرگ اندران روزگار
         ز رنج و ز بدشان نبد آگهى            ميان بسته ديوان بسان رهى‏
         بفرمان مردم نهاده دو گوش            ز رامش جهان پر ز آواى نوش‏
                        شاهنامه، ص: 14
         [ چنين تا بر آمد برين روزگار            نديدند جز خوبى از كردگار]
         [ جهان سر بسر گشت او را رهى            نشسته جهاندار با فرهى‏]
         يكايك بتخت مهى بنگريد            بگيتى جز از خويشتن را نديد
         منى كرد آن شاه يزدان شناس            ز يزدان بپيچيد و شد ناسپاس‏
         [ گرانمايگان را ز لشگر بخواند            چه مايه سخن پيش ايشان براند]
         چنين گفت با سالخورده مهان            كه جز خويشتن را ندانم جهان‏
         هنر در جهان از من آمد پديد            چو من نامور تخت شاهى نديد
         جهان را بخوبى من آراستم            چنانست گيتى كجا خواستم‏
         خور و خواب و آرامتان از منست            همان كوشش و كامتان از منست‏
         بزرگى و ديهيم شاهى مراست            كه گويد كه جز من كسى پادشاست‏
         همه موبدان سر فگنده نگون            چرا كس نيارست گفتن نه چون‏
         چو اين گفته شد فرّ يزدان ازوى            بگشت و جهان شد پر از گفت‏گوى‏
         منى چون بپيوست با كردگار            شكست اندر آورد و برگشت كار
         چگفت آن سخن‏گوى با فرّ و هوش            چو خسرو شوى بندگى را بكوش‏
         بيزدان هر آن كس كه شد ناسپاس            بدلش اندر آيد ز هر سو هراس‏
         بجمشيد بر تيره‏گون گشت روز            همى كاست آن فرّ گيتى فروز
                        [ داستان ضحاك با پدرش‏]
          يكى مرد بود اندر آن روزگار            ز دشت سواران نيزه گذار
         گرانمايه هم شاه و هم نيك مرد            ز ترس جهاندار با باد سرد
         كه مرداس نام گرانمايه بود            بداد و دهش برترين پايه بود
         مر او را ز دوشيدنى چارپاى            ز هر يك هزار آمدندى بجاى‏
         [ همان گاو دوشا بفرمانبرى            همان تازى اسب گزيده مرى‏]
         [ بز و ميش بد شيرور همچنين            بدوشيزگان داده بد پاك دين‏]
         [ بشير آن كسى را كه بودى نياز            بدان خواسته دست بردى فراز]
         پسر بد مر اين پاك دل را يكى            كش از مهر بهره نبود اندكى‏
         جهانجوى را نام ضحاك بود            دلير و سبكسار و ناپاك بود
         كجا بيوراسپش همى خواندند            چنين نام بر پهلوى راندند
         كجا بيور از پهلوانى شمار            بود بر زبان درى ده هزار
         ز اسپان تازى بزرين ستام            ورا بود بيور كه بردند نام‏
         شب و روز بودى دو بهره بزين            ز روى بزرگى نه از روى كين‏
         چنان بد كه ابليس روزى پگاه            بيامد بسان يكى نيك خواه‏
         دل مهتر از راه نيكى ببرد            جوان گوش گفتار او را سپرد
         بدو گفت پيمانت خواهم نخست            پس آنگه سخن برگشايم درست‏
         جوان نيك‏دل گشت فرمانش كرد            چنانچون بفرمود سوگند خورد
         كه راز تو با كس نگويم ز بن            ز تو بشنوم هر چه گوئى سخن‏
         بدو گفت جز تو كسى كدخداى            چه بايد همى با تو اندر سراى‏
         [ چه بايد پدر كش پسر چون تو بود            يكى پندت از من ببايد شنود]
                        شاهنامه، ص: 15
         زمانه برين خواجه سالخورد            همى دير ماند تو اندر نورد
         بگير اين سرمايه ور جاه او            ترا زيبد اندر جهان گاه او
         [ برين گفته من چو دارى وفا            جهاندار باشى يكى پادشا]
         چو ضحاك بشنيد انديشه كرد            ز خون پدر شد دلش پر ز درد
         بابليس گفت اين سزاوار نيست            دگر گوى كين از در كار نيست‏
         بدو گفت گر بگذرى زين سخن            بتابى ز سوگند و پيمان من‏
         بماند بگردنت سوگند و بند            شوى خوار و ماند پدرت ارجمند
         سر مرد تازى بدام آوريد            چنان شد كه فرمان او برگزيد
         بپرسيد كين چاره با من بگوى            نتابم ز راى تو من هيچ روى‏
         بدو گفت من چاره سازم ترا            بخورشيد سر بر فرازم ترا
         مر آن پادشا را در اندر سراى            يكى بوستان بود بس دلگشاى‏
         گرانمايه شبگير بر خاستى            ز بهر پرستش بياراستى‏
         سر و تن بشستى نهفته بباغ            پرستنده با او ببردى چراغ‏
         بياورد وارونه ابليس بند            يكى ژرف چاهى بره بر بكند
         پس ابليس وارونه آن ژرف چاه            بخاشاك پوشيد و بسترد راه‏
         سر تازيان مهتر نامجوى            شب آمد سوى باغ بنهاد روى‏
         بچاه اندر افتاد و بشكست پست            شد آن نيك‏دل مرد يزدان پرست‏
         بهر نيك و بد شاه آزاد مرد            بفرزند بر نازده باد سرد
         همى پروريدش بناز و برنج            بدو بود شاد و بدو داد گنج‏
         چنان بدگهر شوخ فرزند او            بگشت از ره داد و پيوند او
         بخون پدر گشت همداستان            ز دانا شنيدم من اين داستان‏
         كه فرزند بد گر شود نرّه شير            بخون پدر هم نباشد دلير
         مگر در نهانش سخن ديگرست            پژوهنده را راز با مادرست‏
         فرومايه ضحاك بيدادگر            بدين چاره بگرفت جاى پدر
         [ بسر بر نهاد افسر تازيان            بريشان ببخشيد سود و زيان‏]
         چو ابليس پيوسته ديد آن سخن            يكى بند بد را نو افگند بن‏
         بدو گفت گر سوى من تافتى            ز گيتى همه كام دل يافتى‏
         اگر همچنين نيز پيمان كنى            نپيچى ز گفتار و فرمان كنى‏
         جهان سر بسر پادشاهى تراست            دد و مردم و مرغ و ماهى تراست‏
         چو اين كرده شد ساز ديگر گرفت            يكى چاره كرد از شگفتى شگفت‏
                        [ خواليگرى كردن ابليس‏]
          جوانى بر آراست از خويشتن            سخن‏گوى و بينا دل و راى‏زن‏
         هميدون بضحاك بنهاد روى            نبودش بجز آفرين گفت و گوى‏
         بدو گفت اگر شاه را در خورم            يكى نامور پاك خواليگرم‏
         چو بشنيد ضحاك بنواختش            ز بهر خورش جايگه ساختش‏
         كليد خورش خانه پادشا            بدو داد دستور فرمان روا
         فراوان نبود آن زمان پرورش            كه كمتر بد از خوردنيها خورش‏
                        شاهنامه، ص: 16
         ز هر گوشت از مرغ و از چارپاى            خورشگر بياورد يك يك بجاى‏
         بخونش بپرورد بر سان شير            بدان تا كند پادشا را دلير
         سخن هر چه گويدش فرمان كند            بفرمان او دل گروگان كند
         خورش زرده خايه دادش نخست            بدان داشتش يك زمان تندرست‏
         بخورد و برو آفرين كرد سخت            مزه يافت خواندش ورا نيك بخت‏
         چنين گفت ابليس نيرنگ‏ساز            كه شادان زى اى شاه گردن فراز
         كه فردات ازان گونه سازم خورش            كزو باشدت سر بسر پرورش‏
         برفت و همه شب سگالش گرفت            كه فردا ز خوردن چه سازد شگفت‏
         خورشها ز كبك و تذرو سپيد            بسازيد و آمد دلى پر اميد
         شه تازيان چون بنان دست برد            سر كم خرد مهر او را سپرد
         سيم روز خوان را بمرغ و بره            بياراستش گونه‏گون يك سره‏
         بروز چهارم چو بنهاد خوان            خورش ساخت از پشت گاو جوان‏
         بدو اندرون زعفران و گلاب            همان سال خورده مى و مشك ناب‏
         چو ضحاك دست اندر آورد و خورد            شگفت آمدش زان هشيوار مرد
         بدو گفت بنگر كه از آرزوى            چه خواهى بگو با من اى نيك‏خوى‏
         خورشگر بدو گفت كاى پادشا            هميشه بزى شاد و فرمان روا
         مرا دل سراسر پر از مهر تست            همه توشه جانم از چهر تست‏
         يكى حاجتستم بنزديك شاه            و گر چه مرا نيست اين پايگاه‏
         كه فرمان دهد تا سر كتف اوى            ببوسم بدو بر نهم چشم و روى‏
         چو ضحاك بشنيد گفتار اوى            نهانى ندانست بازار اوى‏
         بدو گفت دارم من اين كام تو            بلندى بگيرد ازين نام تو
         بفرمود تا ديو چون جفت او            همى بوسه داد از بر سفت او
         ببوسيد و شد بر زمين ناپديد            كس اندر جهان اين شگفتى نديد
         دو مار سيه از دو كتفش برست            غمى گشت و از هر سوى چاره جست‏
         سرانجام ببريد هر دو ز كفت            سزد گر بمانى بدين در شگفت‏
         چو شاخ درخت آن دو مار سياه            بر آمد دگر باره از كتف شاه‏
         پزشكان فرزانه گرد آمدند            همه يك بيك داستانها زدند
         ز هر گونه نيرنگها ساختند            مر آن درد را چاره نشناختند
         بسان پزشكى پس ابليس تفت            بفرزانگى نزد ضحاك رفت‏
         بدو گفت كين بودنى كار بود            بمان تا چه گردد نبايد درود
         خورش ساز و آرامشان ده بخورد            نبايد جزين چاره نيز كرد
         بجز مغز مردم مده‏شان خورش            مگر خود بميرند ازين پرورش‏
         نگر تا كه ابليس ازين گفت‏گوى            چه كرد و چه خواست اندرين جستجوى‏
         مگر تا يكى چاره سازد نهان            كه پردخته گردد ز مردم جهان‏
                        [ تباه شدن روزگار جمشيد]
          از آن پس بر آمد ز ايران خروش            پديد آمد از هر سوى جنگ و جوش‏
         سيه گشت رخشنده روز سپيد            گسستند پيوند از جمّشيد 
                        شاهنامه، ص: 17
         برو تيره شد فرّه ايزدى            بكژى گرائيد و نابخردى‏
         پديد آمد از هر سوى خسروى            يكى نامجوئى ز هر پهلوى‏
         سپه كرده و جنگ را ساخته            دل از مهر جمشيد پرداخته‏
         يكايك ز ايران بر آمد سپاه            سوى تازيان بر گرفتند راه‏
         شنودند كان جا يكى مهترست            پر از هول شاه اژدها پيكرست‏
         سواران ايران همه شاه‏جوى            نهادند يك سر بضحاك روى‏
         بشاهى برو آفرين خواندند            ورا شاه ايران زمين خواندند
         كى اژدهافش بيامد چو باد            بايران زمين تاج بر سر نهاد
         از ايران و از تازيان لشكرى            گزين كرد گرد از همه كشورى‏
         سوى تخت جمشيد بنهاد روى            چو انگشترى كرد گيتى بروى‏
         چو جمشيد را بخت شد كندرو            بتنگ اندر آمد جهاندار نو
         برفت و بدو داد تخت و كلاه            بزرگى و ديهيم و گنج و سپاه‏
         چو صد سالش اندر جهان كس نديد            برو نام شاهى و او ناپديد
         صدم سال روزى بدرياى چين            پديد آمد آن شاه ناپاك دين‏
         نهان گشته بود از بد اژدها            نيامد بفرجام هم زو رها
         چو ضحاكش آورد ناگه بچنگ            يكايك ندادش زمانى درنگ‏
         بارّش سراسر بدو نيم كرد            جهان را ازو پاك بى‏بيم كرد
         [ شد آن تخت شاهى و آن دستگاه            زمانه ربودش چو بيجاده كاه‏]
         [ ازو بيش بر تخت شاهى كه بود            بران رنج بردن چه آمدش سود]
         گذشته برو ساليان هفتصد            پديد آوريده همه نيك و بد
         چه بايد همه زندگانى دراز            چو گيتى نخواهد گشادنت راز
         همى پروراندت با شهد و نوش            جز آواز نرمت نيايد بگوش‏
         يكايك چو گوئى كه گسترد مهر            نخواهد نمودن ببد نيز چهر
         [ بدو شاد باشى و نازى بدوى            همان راز دل را گشائى بدوى‏]
         [ يكى نغز بازى برون آورد            بدلت اندرون درد و خون آورد]
         [ دلم سير شد زين سراى سپنج            خدايا مرا زود برهان ز رنج‏]
                        ضحاك‏
                        [ پادشاهى ضحاك هزار سال بود]
          چو ضحاك شد بر جهان شهريار            برو ساليان انجمن شد هزار
         سراسر زمانه بدو گشت باز            بر آمد برين روزگار دراز
         نهان گشت كردار فرزانگان            پراگنده شد كام ديوانگان‏
         هنر خوار شد جادوئى ارجمند            نهان راستى آشكارا گزند
         شده بر بدى دست ديوان دراز            بنيكى نرفتى سخن جز براز
         دو پاكيزه از خانه جمشيد            برون آوريدند لرزان چو بيد
                        شاهنامه، ص: 18
         كه جمشيد را هر دو دختر بدند            سر بانوان را چو افسر بدند
         ز پوشيده رويان يكى شهرناز            دگر پاك دامن بنام ارنواز
         بايوان ضحاك بردندشان            بران اژدهافش سپردندشان‏
         [ بپروردشان از ره جادوئى            بياموختشان كژى و بدخويى‏]
         [ ندانست جز كژى آموختن            جز از كشتن و غارت و سوختن‏]
                        [ درمان كردن ضحاك‏]
          چنان بد كه هر شب دو مرد جوان            چه كهتر چه از تخمه پهلوان‏
         خورشگر ببردى بايوان شاه            همى ساختى راه درمان شاه‏
         بكشتى و مغزش بپرداختى            مران اژدها را خورش ساختى‏
         دو پاكيزه از گوهر پادشا            دو مرد گرانمايه و پارسا
         يكى نام ارمايل پاك دين            دگر نام گرمايل پيش بين‏
         چنان بد كه بودند روزى بهم            سخن رفت هر گونه از بيش و كم‏
         ز بيدادگر شاه و ز لشكرش            و زان رسمهاى بد اندر خورش‏
         يكى گفت ما را بخواليگرى            ببايد بر شاه رفت آورى‏
         و زان پس يكى چاره ساختن            ز هر گونه انديشه انداختن‏
         مگر زين دو تن را كه ريزند خون            يكى را توان آوريدن برون‏
         برفتند و خواليگرى ساختند            خورشها و اندازه بشناختند
         خورش خانه پادشاه جهان            گرفت آن دو بيدار دل در نهان‏
         چو آمد بهنگام خون ريختن            بشيرين روان اندر آويختن‏
         ازان روز بانان مردم كشان            گرفته دو مرد جوان را كشان‏
         زنان پيش خواليگران تاختند            ز بالا بروى اندر انداختند
         پر از درد خواليگران را جگر            پر از خون دو ديده پر از كينه سر
         همى بنگريد اين بدان آن بدين            ز كردار بيداد شاه زمين‏
         از آن دو يكى را بپرداختند            جزين چاره نيز نشناختند
         برون كرد مغز سر گوسفند            بياميخت با مغز آن ارجمند
         يكى را بجان داد زنهار و گفت            نگر تا بيارى سر اندر نهفت‏
         نگر تا نباشى بآباد شهر            ترا از جهان دشت و كوهست بهر
         بجاى سرش زان سرى بى‏بها            خورش ساختند از پى‏ء اژدها
         ازين گونه هر ماهيان سى جوان            از يشان همى يافتندى روان‏
         چو گرد آمدى مرد از يشان دويست            بران سان كه نشناختندى كه كيست‏
         خورشگر بديشان بزى چند و ميش            سپردى و صحرا نهادند پيش‏
         كنون كرد از آن تخمه دارد نژاد            كه ز آباد نايد بدل برش ياد
         [ پس آيين ضحاك وارونه خوى            چنان بد كه چون مى بدش آرزوى‏]
         [ ز مردان جنگى يكى خواستى            بكشتى چو با ديو برخاستى‏]
         [ كجا نامور دخترى خوبروى            بپرده درون بود بى‏گفت‏گوى‏]
         [ پرستنده كرديش بر پيش خويش            نه بر رسم دين و نه بر رسم كيش‏]
                        شاهنامه، ص: 19
                        [ اندر خواب ديدن ضحاك فريدون را]
          چو از روزگارش چهل سال ماند            نگر تا بسر برش يزدان چه راند
         در ايوان شاهى شبى ديرياز            بخواب اندرون بود با ارنواز
         چنان ديد كز كاخ شاهنشهان            سه جنگى پديد آمدى ناگهان‏
         دو مهتر يكى كهتر اندر ميان            ببالاى سرو و بفرّ كيان‏
         كمر بستن و رفتن شاهوار            بچنگ اندرون گرزه گاوسار
         دمان پيش ضحاك رفتى بجنگ            نهادى بگردن برش پالهنگ‏
         همى تاختى تا دماوند كوه            كشان و دوان از پس اندر گروه‏
         بپيچيد ضحاك بيدادگر            بدرّيدش از هول گفتى جگر
         يكى بانگ برزد بخواب اندرون            كه لرزان شد آن خانه صد ستون‏
         بجستند خورشيد رويان ز جاى            از آن غلغل نامور كدخداى‏
         چنين گفت ضحاك را ارنواز            كه شاها چبودت نگوئى براز
         كه خفته بآرام در خان خويش            برين سان بترسيدى از جان خويش‏
         زمين هفت كشور بفرمان تست            دد و دام و مردم به پيمان تست‏
         بخورشيد رويان جهاندار گفت            كه چونين شگفتى بشايد نهفت‏
         كه گر از من اين داستان بشنويد            شودتان دل از جان من نااميد
         بشاه گرانمايه گفت ارنواز            كه بر ما ببايد گشادنت راز
         توانيم كردن مگر چاره            كه بى‏چاره نيست پتياره‏
         سپهبد گشاد آن نهان از نهفت            همه خواب يك يك بديشان بگفت‏
         چنين گفت با نامور ماه روى            كه مگذار اين را ره چاره جوى‏
         نگين زمانه سر تخت تست            جهان روشن از نامور بخت تست‏
         تو دارى جهان زير انگشترى            دد و مردم و مرغ و ديو و پرى‏
         ز هر كشورى گردكن مهتران            از اختر شناسان و افسونگران‏
         سخن سربسر موبدانرا بگوى            پژوهش كن و راستى باز جوى‏
         نگه كن كه هوش تو بر دست كيست            ز مردم شمار ار ز ديو و پريست‏
         چو دانسته شد چاره ساز آن زمان            بخيره مترس از بد بدگمان‏
         شه پر منش را خوش آمد سخن            كه آن سرو سيمين بر افگند بن‏
         جهان از شب تيره چون پرّ زاغ            هم آنگه سر از كوه بر زد چراغ‏
         تو گفتى كه بر گنبد لاژورد            بگسترد خورشيد ياقوت زرد
         سپهبد بهر جا كه بد موبدى            سخن دان و بيدار دل بخردى‏
         ز كشور بنزديك خويش آوريد            بگفت آن جگر خسته خوابى كه ديد
         نهانى سخن كردشان آشكار            ز نيك و بد و گردش روزگار
         كه بر من زمانه كى آيد بسر            كرا باشد اين تاج و تخت و كمر
         گر اين راز با من ببايد گشاد            و گر سر بخوارى ببايد نهاد
         لب موبدان خشك و رخساره تر            زبان پر ز گفتار با يكديگر
         كه گر بودنى باز گوئيم راست            بجانست پيكار و جان بى‏بهاست‏
         و گر نشنود بودنيها درست            ببايد هم اكنون ز جان دست شست‏
                        شاهنامه، ص: 20
         سه روز اندرين كار شد روزگار            سخن كس نيارست كرد آشكار
         بروز چهارم بر آشفت شاه            بر آن موبدان نماينده راه‏
         كه گر زنده‏تان دار بايد بسود            و گر بودنيها ببايد نمود
         همه موبدان سر فگنده نگون            پر از هول دل ديدگان پر ز خون‏
         از آن نامداران بسيار هوش            يكى بود بينا دل و تيز گوش‏
         خردمند و بيدار و زيرك بنام            كزان موبدان او زدى پيش گام‏
         دلش تنگ‏تر گشت و ناباك شد            گشاده زبان پيش ضحاك شد
         بدو گفت پردخته كن سر ز باد            كه جز مرگ را كس ز مادر نزاد
         جهاندار پيش از تو بسيار بود            كه تخت مهى را سزاوار بود
         فراوان غم و شادمانى شمرد            برفت و جهان ديگرى را سپرد
         اگر باره آهنينى بپاى            سپهرت بسايد نمانى بجاى‏
         كسى را بود زين سپس تخت تو            بخاك اندر آرد سر و بخت تو
         كجا نام او آفريدون بود            زمين را سپهرى همايون بود
         هنوز آن سپهبد ز مادر نزاد            نيامد گه پرسش و سرد باد
         چو او زايد از مادر پر هنر            بسان درختى شود بارور
         بمردى رسد بر كشد سر بماه            كمر جويد و تاج و تخت و كلاه‏
         ببالا شود چون يكى سرو برز            بگردن بر آرد ز پولاد گرز
         زند بر سرت گرزه گاوسار            بگيردت زار و ببندت خوار
         بدو گفت ضحاك ناپاك دين            چرا بنددم از منش چيست كين‏
         دلاور بدو گفت گر بخردى            كسى بى‏بهانه نسازد بدى‏
         بر آيد بدست تو هوش پدرش            از آن درد گردد پر از كينه سرش‏
         يكى گاو بر مايه خواهد بدن            جهانجوى را دايه خواهد بدن‏
         تبه گردد آن هم بدست تو بر            بدين كين كشد گرزه گاوسر
         چو بشنيد ضحاك بگشاد گوش            ز تخت اندر افتاد و زو رفت هوش‏
         گرانمايه از پيش تخت بلند            بتابيد روى از نهيب گزند
         چو آمد دل نامور باز جاى            بتخت كيان اندر آورد پاى‏
         نشان فريدون بگرد جهان            همى باز جست آشكار و نهان‏
         نه آرام بودش نه خواب و نه خورد            شده روز روشن برو لاژورد
                        [ اندر زادن فريدون‏]
          بر آمد برين روزگار دراز            كشيد اژدهافش بتنگى فراز
         خجسته فريدون ز مادر بزاد            جهان را يكى ديگر آمد نهاد
         بباليد برسان سرو سهى            همى تافت زو فرّ شاهنشهى‏
         جهانجوى با فرّ جمشيد بود            بكردار تابنده خورشيد بود
         جهان را چو باران ببايستگى            روان را چو دانش بشايستگى‏
         بسر بر همى گشت گردان سپهر            شده رام با آفريدون بمهر
         همان گاوكش نام بر مايه بود            ز گاوان ورا برترين پايه بود
         ز مادر جدا شد چو طاووس نر            بهر موى بر تازه رنگى دگر
                        شاهنامه، ص: 21
         شده انجمن بر سرش بخردان            ستاره شناسان و هم موبدان‏
         كه كس در جهان گاو چونان نديد            نه از پير سر كاردانان شنيد
         زمين كرده ضحاك پر گفت و گوى            بگرد جهان هم بدين جست و جوى‏
         فريدون كه بودش پدر آبتين            شده تنگ بر آبتين بر زمين‏
         گريزان و از خويشتن گشته سير            بر آويخت ناگاه با كام شير
         از آن روزبانان ناپاك مرد            تنى چند روزى بدو بازخورد
         گرفتند و بردند بسته چو يوز            برو بر سر آورد ضحاك روز
         خردمند مام فريدون چو ديد            كه بر جفت او بر چنان بد رسيد
         فرانك بدش نام و فرخنده بود            بمهر فريدون دل آگنده بود
         پر از داغ دل خسته روزگار            همى رفت پويان بدان مرغزار
         كجا نامور گاو بر مايه بود            كه بايسته بر تنش پيرايه بود
         بپيش نگهبان آن مرغزار            خروشيد و باريد خون بر كنار
         بدو گفت كين كودك شيرخوار            ز من روزگارى بزنهار دار
         پدروارش از مادر اندر پذير            و زين گاو نغزش بپرور بشير
         و گر باره خواهى روانم تراست            گروگان كنم جان بدانكت هواست‏
         پرستنده بيشه و گاو نغز            چنين داد پاسخ بدان پاك مغز
         كه چون بنده در پيش فرزند تو            بباشم پرستنده پند تو
         سه سالش همى داد زان گاو شير            هشيوار بيدار زنهار گير
                        [ سير نشدن ضحاك از جستجوى‏]
         [ نشد سير ضحاك از آن جست‏جوى            شد از گاو گيتى پر از گفت‏گوى‏]
         دوان مادر آمد سوى مرغزار            چنين گفت با مرد زنهار دار
         كه انديشه در دلم ايزدى            فراز آمدست از ره بخردى‏
         همى كرد بايد كزين چاره نيست            كه فرزند و شيرين روانم يكيست‏
         ببرّم پى از خاك جادوستان            شوم تا سر مرز هندوستان‏
         شوم ناپديد از ميان گروه            برم خوب رخ را بالبرز كوه‏
         بياورد فرزند را چون نوند            چو مرغان بران تيغ كوه بلند
         يكى مرد دينى بر ان كوه بود            كه از كار گيتى بى‏اندوه بود
         فرانك بدو گفت كاى پاك دين            منم سوگوارى ز ايران زمين‏
         بدان كين گرانمايه فرزند من            همى بود خواهد سر انجمن‏
         ترا بود بايد نگهبان او            پدروار لرزنده بر جان او
         پذيرفت فرزند او نيك مرد            نياورد هرگز بدو باد سرد
         خبر شد بضحاك بد روزگار            از آن گاو بر مايه و مرغزار
         بيامد از آن كينه چون پيل مست            مران گاو بر مايه را كرد پست‏
         همه هر چه ديد اندرو چارپاى            بيفگند و زيشان بپرداخت جاى‏
         سبك سوى خان فريدون شتافت            فراوان پژوهيد و كس را نيافت‏
         بايوان او آتش اندر فگند            ز پاى اندر آورد كاخ بلند                         شاهنامه، ص: 22
                        [ پرسيدن فريدون نژاد خود را از مادر]
          چو بگذشت از ان بر فريدون دو هشت            ز البرز كوه اندر آمد بدشت‏
         بر مادر آمد پژوهيد و گفت            كه بگشاى بر من نهان از نهفت‏
         بگو مر مرا تا كه بودم پدر            كيم من ز تخم كدامين گهر
         [ چه گويم كيم بر سر انجمن            يكى دانشى داستانم بزن‏]
         فرانك بدو گفت كاى نامجوى            بگويم ترا هر چه گفتى بگوى‏
         تو بشناس كز مرز ايران زمين            يكى مرد بد نام او آبتين‏
         ز تخم كيان بود و بيدار بود            خردمند و گرد و بى‏آزار بود
         ز طهمورث گرد بودش نژاد            پدر بر پدر بر همى داشت ياد
         پدر بد ترا و مرا نيك شوى            نبد روز روشن مرا جز بدوى‏
         چنان بد كه ضحاك جادو پرست            از ايران بجان تو يازيد دست‏
         از و من نهانت همى داشتم            چه مايه ببد روز بگذاشتم‏
         پدرت آن گرانمايه مرد جوان            فدى كرده پيش تو روشن روان‏
         ابر كتف ضحاك جادو دو مار            برست و بر آورد از ايران دمار
         سر بابت از مغز پرداختند            همان اژدها را خورش ساختند
         سرانجام رفتم سوى بيشه            كه كس را نه زان بيشه انديشه‏
         يكى گاو ديدم چو خرّم بهار            سراپاى نيرنگ و رنگ و نگار
         نگهبان او پاى كرده بكش            نشسته ببيشه درون شاه‏فش‏
         بدو دادمت روزگارى دراز            همى پروريدت ببر بر بناز
         ز پستان آن گاو طاووس رنگ            بر افراختى چون دلاور پلنگ‏
         سرانجام زان گاو و آن مرغزار            يكايك خبر شد سوى شهريار
         ز بيشه ببردم ترا ناگهان            گريزنده ز ايوان و از خان و مان‏
         بيامد بكشت آن گرانمايه را            چنان بى‏زبان مهربان دايه را
         و ز ايوان ما تا بخورشيد خاك            بر آورد و كرد آن بلندى مغاك‏
         فريدون چو بشنيد بگشاد گوش            ز گفتار مادر بر آمد بجوش‏
         دلش گشت پر درد و سر پر ز كين            بابرو ز خشم اندر آورد چين‏
         چنين داد پاسخ بمادر كه شير            نگردد مگر ز آزمايش دلير
         كنون كردنى كرد جادو پرست            مرا برد بايد بشمشير دست‏
         بپويم بفرمان يزدان پاك            بر آرم ز ايوان ضحاك خاك‏
         بدو گفت مادر كه اين راى نيست            ترا با جهان سربسر پاى نيست‏
         جهاندار ضحاك با تاج و گاه            ميان بسته فرمان او را سپاه‏
         چو خواهد ز هر كشورى صد هزار            كمر بسته او را كند كارزار
         جز اينست آيين پيوند و كين            جهان را بچشم جوانى مبين‏
         كه هر كو نبيد جوانى چشيد            بگيتى جز از خويشتن را نديد
         بدان مستى اندر دهد سر بباد            ترا روز جز شاد و خرّم مباد
                        [ داستان ضحاك با كاوه آهنگر]
          چنان بد كه ضحاك را روز و شب            بنام فريدون گشادى دو لب‏
                        شاهنامه، ص: 23
         بر آن برز بالا ز بيم نشيب            شده ز آفريدون دلش پر نهيب‏
         چنان بد كه يك روز بر تخت عاج            نهاده بسر بر ز پيروزه تاج‏
         ز هر كشورى مهتران را بخواست            كه در پادشاهى كند پشت راست‏
         از آن پس چنين گفت با موبدان            كه اى پر هنر با گهر بخردان‏
         مرا در نهانى يكى دشمنست            كه بر بخردان اين سخن روشن است‏
         [ بسال اندكى و بدانش بزرگ            گوى بد نژادى دلير و سترگ‏]
         [ اگر چه بسال اندك اى راستان            درين كار موبد زدش داستان‏]
         [ كه دشمن اگر چه بود خوار و خرد            نبايدت او را بپى بر سپرد]
         ندارم همى دشمن خرد خوار            بترسم همى از بد روزگار
         همى زين فزون بايدم لشكرى            هم از مردم و هم ز ديو و پرى‏
         [ يكى لشگرى خواهم انگيختن            ابا ديو مردم بر آميختن‏]
         ببايد بدين بود همداستان            كه من ناشكيبم بدين داستان‏
         يكى محضر اكنون ببايد نوشت            كه جز تخم نيكى سپهبد نكشت‏
         نگويد سخن جز همه راستى            نخواهد بداد اندرون كاستى‏
         ز بيم سپهبد همه راستان            بر آن كار گشتند همداستان‏
         بر آن محضر اژدها ناگزير            گواهى نوشتند برنا و پير
         هم آنگه يكايك ز درگاه شاه            بر آمد خروشيدن دادخواه‏
         ستم ديده ار پيش او خواندند            بر نامدارانش بنشاندند
         بدو گفت مهتر بروى دژم            كه برگوى تا از كه ديدى ستم‏
         خروشيد و زد دست بر سر ز شاه            كه شاها منم كاوه دادخواه‏
         يكى بى‏زيان مرد آهنگرم            ز شاه آتش آيد همى بر سرم‏
         تو شاهى و گر اژدها پيكرى            ببايد بدين داستان داورى‏
         كه گر هفت كشور بشاهى تراست            چرا رنج و سختى همه بهر ماست‏
         شماريت با من ببايد گرفت            بدان تا جهان ماند اندر شگفت‏
         مگر كز شمار تو آيد پديد            كه نوبت ز گيتى بمن چون رسيد
         كه مارانت را مغز فرزند من            همى داد بايد ز هر انجمن‏
         سپهبد بگفتار او بنگريد            شگفت آمدش كان سخن‏ها شنيد
         بدو باز دادند فرزند او            بخوبى بجستند پيوند او
         بفرمود پس كاوه را پادشا            كه باشد بر ان محضر اندر گوا
         چو بر خواند كاوه همه محضرش            سبك سوى پيران آن كشورش‏
         خروشيد كاى پاى مردان ديو            بريده دل از ترس گيهان خديو
         همه سوى دوزخ نهاديد روى            سپرديد دلها بگفتار اوى‏
         نباشم بدين محضر اندر گوا            نه هرگز بر انديشم از پادشا
         خروشيد و برجست لرزان ز جاى            بدرّيد و بسپرد محضر بپاى‏
         گرانمايه فرزند او پيش اوى            ز ايوان برون شد خروشان بكوى‏
         مهان شاه را خواندند آفرين            كه اى نامور شهريار زمين‏
         ز چرخ فلك بر سرت باد سرد            نيارد گذشتن بروز نبرد
                        شاهنامه، ص: 24
         چرا پيش تو كاوه خام‏گوى            بسان همالان كند سرخ روى‏
         همه محضر ما و پيمان تو            بدرّد بپيچد ز فرمان تو
         كى‏ء نامور پاسخ آورد زود            كه از من شگفتى ببايد شنود
         كه چون كاوه آمد ز درگه پديد            دو گوش من آواز او را شنيد
         ميان من و او ز ايوان درست            تو گفتى يكى كوه آهن برست‏
         ندانم چه شايد بدين زين سپس            كه راز سپهرى ندانست كس‏
         چو كاوه برون شد ز درگاه شاه            برو انجمن گشت بازارگاه‏
         همى بر خروشيد و فرياد خواند            جهان را سراسر سوى داد خواند
         از ان چرم كاهنگران پشت پاى            بپوشند هنگام زخم دراى‏
         همان كاوه آن بر سر نيزه كرد            همانگه ز بازار برخاست گرد
         خروشان همى رفت نيزه بدست            كه اى نامداران يزدان پرست‏
         كسى كو هواى فريدون كند            دل از بند ضحاك بيرون كند
         بپوئيد كين مهتر آهرمنست            جهان آفرين را بدل دشمن است‏
         بدان بى‏بها ناسزاوار پوست            پديد آمد آواى دشمن ز دوست‏
         همى رفت پيش اندرون مرد گرد            جهانى برو انجمن شد نه خرد
         بدانست خود كافريدون كجاست            سر اندر كشيد و همى رفت راست‏
         بيامد بدرگاه سالار نو            بديدندش آنجا و برخاست غو
         چو آن پوست بر نيزه بر ديد كى            بنيكى يكى اختر افگند پى‏
         بياراست آن را بديباى روم            ز گوهر بر و پيكر از زرّ بوم‏
         بزد بر سر خويش چون گرد ماه            يكى فال فرّخ پى افكند شاه‏
         فرو هشت از و سرخ و زرد و بنفش            همى خواندش كاويانى درفش‏
         از آن پس هر آن كس كه بگرفت گاه            بشاهى بسر بر نهادى كلاه‏
         بر ان بى‏بها چرم آهنگران            بر آويختى نوبنو گوهران‏
         ز ديباى پر مايه و پرنيان            بر آن گونه شد اختر كاويان‏
         كه اندر شب تيره خورشيد بود            جهان را از و دل پر امّيد بود
         بگشت اندرين نيز چندى جهان            همى بودنى داشت اندر نهان‏
         فريدون چو گيتى بر آن گونه ديد            جهان پيش ضحاك وارونه ديد
         سوى مادر آمد كمر بر ميان            بسر بر نهاده كلاه كيان‏
         كه من رفتنى‏ام سوى كارزار            ترا جز نيايش مباد ايچ كار
         ز گيتى جهان آفرين را پرست            از و دان بهر نيكى‏ء زور دست‏
         فرو ريخت آب از مژه مادرش            همى خواند با خون دل داورش‏
         بيزدان همى گفت زنهار من            سپردم ترا اى جهاندار من‏
         بگردان ز جانش بد جادوان            بپرداز گيتى ز نابخردان‏
         فريدون سبك ساز رفتن گرفت            سخن را ز هر كس نهفتن گرفت‏
         برادر دو بودش دو فرخ همال            از و هر دو آزاده مهتر بسال‏
         يكى بود از يشان كيانوش نام            دگر نام پر مايه شاد كام‏
         فريدون بريشان زبان برگشاد            كه خرم زئيد اى دليران و شاد
                        شاهنامه، ص: 25
         كه گردون نگردد بجز بر بهى            بما باز گردد كلاه مهى‏
         بياريد داننده آهنگران            يكى گرز فرمود بايد گران‏
         چو بگشاد لب هر دو بشتافتند            ببازار آهنگران تاختند
         هر آن كس كزان پيشه بد نام جوى            بسوى فريدون نهادند روى‏
         جهانجوى پرگار بگرفت زود            و زان گر ز پيكر بديشان نمود
         نگارى نگاريد بر خاك پيش            هميدون بسان سر گاوميش‏
         بر آن دست بردند آهنگران            چو شد ساخته كار گرز گران‏
         بپيش جهانجوى بردند گرز            فروزان بكردار خورشيد برز
         پسند آمدش كار پولادگر            ببخشيدشان جامه و سيم و زر
         بسى كردشان نيز فرّخ اميد            بسى دادشان مهترى را نويد
         كه گر اژدها را كنم زير خاك            بشويم شما را سر از گرد پاك‏
                        [ رفتن فريدون به جنگ ضحاك‏]
          فريدون بخورشيد بر برد سر            كمر تنگ بستش بكين پدر
         برون رفت خرّم بخرداد روز            بنيك اختر و فال گيتى فروز
         سپاه انجمن شد بدرگاه او            بابر اندر آمد سر گاه او
         بپيلان گردون كش و گاوميش            سپه را همى توشه بردند پيش‏
         كيانوش و پر مايه بر دست شاه            چو كهتر برادر ورا نيك خواه‏
         همى رفت منزل بمنزل چو باد            سرى پر ز كينه دلى پر ز داد
         باروند رود اندر آورد روى            چنانچون بود مرد ديهيم جوى‏
         [ اگر پهلوانى ندانى زبان            بتازى تو اروند را دجله خوان‏]
         [ دگر منزل آن شاه آزاد مرد            لب دجله و شهر بغداد كرد]
                        [ پيروزى فريدون بر ضحاك و دست يافتن بر گنجهاى آن‏]
          چو آمد بنزديك اروند رود            فرستاد زى رودبانان درود
         بران رودبان گفت پيروز شاه            كه كشتى بر افگن هم اكنون براه‏
         مرا با سپاهم بدان سو رسان            از اينها كسى را بدين سو ممان‏
         بدان تا گذر يابم از روى آب            بكشتى و زورق هم اندر شتاب‏
         نياورد كشتى نگهبان رود            نيامد بگفت فريدون فرود
         چنين داد پاسخ كه شاه جهان            چنين گفت با من سخن در نهان‏
         كه مگذار يك پشه را تا نخست            جوازى بيابى و مهرى درست‏
         فريدون چو بشنيد شد خشمناك            از ان ژرف دريا نيامدش باك‏
         هم آنگه ميان كيانى ببست            بر ان باره تيزتك بر نشست‏
         سرش تيز شد كينه و جنگ را            بآب اندر افگند گلرنگ را
         ببستند يارانش يك سر كمر            هميدون بدريا نهادند سر
         بر آن بادپايان با آفرين            بآب اندرون غرقه كردند زين‏
         بخشكى رسيدند سر كينه جوى            به بيت المقدس نهادند روى‏
         [ كه بر پهلوانى زبان راندند            همى كنگ دژ هودجش خواندند]
         [ بتازى كنون خانه پاك دان            بر آورده ايوان ضحاك دان‏]
                        شاهنامه، ص: 26
         چو از دشت نزديك شهر آمدند            كز ان شهر جوينده بهر آمدند
         ز يك ميل كرد آفريدون نگاه            يكى كاخ ديد اندر آن شهر شاه‏
         فروزنده چون مشترى بر سپهر            همه جاى شادى و آرام و مهر
         كه ايوانش برتر ز كيوان نمود            كه گفتى ستاره بخواهد بسود
         بدانست كان خانه اژدهاست            كه جاى بزرگى و جاى بهاست‏
         بيارانش گفت آنكه بر تيره خاك            بر آرد چنين بر ز جاى از مغاك‏
         بترسم همى زانكه با او جهان            مگر راز دارد يكى در نهان‏
         ببايد كه ما را بدين جاى تنگ            شتابيدن آيد بروز درنگ‏
         بگفت و بگرز گران دست برد            عنان باره تيزتك را سپرد
         تو گفتى يكى آتشستى درست            كه پيش نگهبان ايوان برست‏
         گران گرز برداشت از پيش زين            تو گفتى همى بر نوردد زمين‏
         كس از روزبانان بدر بر نماند            فريدون جهان آفرين را بخواند
         باسب اندر آمد بكاخ بزرگ            جهان ناسپرده جوان سترگ‏                         [ ديدن فريدون دختران جمشيد را]
          طلسمى كه ضحاك سازيده بود            سرش باسمان بر فرازيده بود
         فريدون ز بالا فرود آوريد            كه آن جز بنام جهاندار ديد
         و زان جادوان كاندر ايوان بدند            همه نامور نرّه ديوان بدند
         سرانشان بگرز گران كرد پست            نشست از بر گاه جادو پرست‏
         نهاد از بر تخت ضحاك پاى            كلاه كئى جست و بگرفت جاى‏
         برون آوريد از شبستان اوى            بتان سيه موى و خورشيد روى‏
         بفرمود شستن سرانشان نخست            روانشان ازان تيرگيها بشست‏
         ره داور پاك بنمودشان            ز آلودگى پس بيالودشان‏
         كه پرورده بت‏پرستان بدند            سراسيمه بر سان مستان بدند
         پس آن دختران جهاندار جم            بنرگس گل سرخ را داده نم‏
         گشادند بر آفريدون سخن            كه نو باش تا هست گيتى كهن‏
         چه اختر بد اين از تو اى نيك‏بخت            چه بارى ز شاخ كدامين درخت‏
         كه ايدون ببالين شير آمدى            ستمكاره مرد دلير آمدى‏
         چه مايه جهان گشت بر ما ببد            ز كردار اين جادوى بى‏خرد
         نديديم كس كين چنين زهره داشت            بدين پايگه از هنر بهره داشت‏
         كش انديشه گاه او آمدى            و گرش آرزو جاه او آمدى‏
         چنين داد پاسخ فريدون كه تخت            نماند بكس جاودانه نه بخت‏
         منم پور آن نيك‏بخت آبتين            كه بگرفت ضحاك ز ايران زمين‏
         بكشتش بزارى و من كينه‏جوى            نهادم سوى تخت ضحاك روى‏
         همان گاو بر مايه كم دايه بود            ز پيكر تنش همچو پيرايه بود
         ز خون چنان بى‏زبان چارپاى            چه آمد بر آن مرد ناپاك راى‏
         كمر بسته‏ام لا جرم جنگجوى            از ايران بكين اندر آورده روى‏
         سرش را بدين گرزه گاو چهر            بكوبم نه بخشايش آرام نه مهر
                        شاهنامه، ص: 27
         چو بشنيد از و اين سخن ارنواز            گشاده شدش بر دل پاك راز
         بدو گفت شاه آفريدون توئى            كه ويران كنى تنبل و جادوئى‏
         كجا هوش ضحاك بر دست تست            گشاد جهان بر كمر بست تست‏
         ز تخم كيان ما دو پوشيده پاك            شده رام با او ز بيم هلاك‏
         همى جفتمان خواند او جفت مار            چگونه توان بودن اى شهريار
         فريدون چنين پاسخ آورد باز            كه گر چرخ دادم دهد از فراز
         ببرم پى اژدها راز خاك            بشويم جهان را ز ناپاك پاك‏
         ببايد شما را كنون گفت راست            كه آن بى‏بها اژدهافش كجاست‏
         برو خوب رويان گشادند راز            مگر كاژدها را سر آيد بگاز
         بگفتند كو سوى هندوستان            بشد تا كند بند جادوستان‏
         ببرد سر بى‏گناهان هزار            هراسان شدست از بد روزگار
         كجا گفته بودش يكى پيش بين            كه پردختگى گردد از تو زمين‏
         كه آيد كه گيرد سر تخت تو            چگونه فرو پژمرد بخت تو
         دلش زان زده فال پر آتشست            همه زندگانى برو ناخوشست‏
         همى خون دام و دد و مرد و زن            بريزد كند در يكى آبدن‏
         مگر كو سر و تن بشويد بخون            شود فال اختر شناسان نگون‏
         همان نيز از آن مارها بر دو كفت            برنج درازست مانده شگفت‏
         ازين كشور آيد بديگر شود            ز رنج دو مار سيه نغنود
         بيامد كنون گاه باز آمدنش            كه جائى نبايد فراوان بدنش‏
         گشاد آن نگار جگر خسته راز            نهاده بدو گوش گردن فراز
                        [ داستان فريدون با كارگزار ضحاك‏]
          چو كشور ز ضحاك بودى تهى            يكى مايه‏ور بد بسان رهى‏
         كه او داشتى گنج و تخت و سراى            شگفتى بدل سوزگى كدخداى‏
         ورا كندرو خواندندى بنام            بكندى زدى پيش بيداد گام‏
         بكاخ اندر آمد دوان كند رو            در ايوان يكى تاجور ديد نو
         نشسته بآرام در پيشگاه            چو سرو بلند از برش گرد ماه‏
         ز يك دست سرو سهى شهرناز            بدست دگر ماه روى ارنواز
         همه شهر يك سر پر از لشكرش            كمر بستگان صف زده بر درش‏
         نه آسيمه گشت و نه پرسيد راز            نيايش كنان رفت و بردش نماز
         برو آفرين كرد كاى شهريار            هميشه بزى تا بود روزگار
         خجسته نشست تو با فرّهى             كه هستى سزاوار شاهنشهى‏
         جهان هفت كشور ترا بنده باد            سرت بر تر از ابر بارنده باد
         فريدونش فرمود تا رفت پيش            بكرد آشكارا همه راز خويش‏
         بفرمود شاه دلاور بدوى            كه رو آلت تخت شاهى بجوى‏
         نبيذ آر و رامشگران را بخوان            بپيماى جام و بياراى خوان‏
         كسى كو برامش سزاى منست            بدانش همان دلزداى منست‏
         بيار انجمن كن بر تخت من            چنان چون بود در خور بخت من‏
                        شاهنامه، ص: 28
         چو بشنيد از او اين سخن كدخداى            بكرد آنچه گفتش بدو رهنماى‏
         مى روشن آورد رامشگران            همان در خورش با گهر مهتران‏
         فريدون غم افكند و رامش گزيد            شبى كرد جشنى چنانچون سزيد
         چو شد رام گيتى دوان كندرو            برون آمد از پيش سالار نو
         نشست از بر باره راه جوى            سوى شاه ضحاك بنهاد روى‏
         بيامد چو پيش سپهبد رسيد            سراسر بگفت آنچه ديد و شنيد
         بدو گفت كاى شاه گردنكشان            ببرگشتن كارت آمد نشان‏
         سه مرد سرافراز با لشكرى            فراز آمدند از دگر كشورى‏
         ازان سه يكى كهتر اندر ميان            ببالاى سرو و بچهر كيان‏
         بسالست كهتر فزونيش بيش            از آن مهتران او نهد پاى پيش‏
         يكى گرز دارد چو يك لخت كوه            همى تابد اندر ميان گروه‏
         باسپ اندر آمد بايوان شاه            دو پر مايه با او هميدون براه‏
         بيامد بتخت كئى بر نشست            همه بند و نيرنگ تو كرد پست‏
         هر آن كس كه بود اندر ايوان تو            ز مردان مرد و ز ديوان تو
         سر از پاى يك سر فرو ريختشان            همه مغز با خون براميختشان‏
         بدو گفت ضحاك شايد بدن            كه مهمان بود شاد بايد بدن‏
         چنين داد پاسخ ورا پيش كار            كه مهمان ابا گرزه گاو سار
         بمردى نشيند بآرام تو            ز تاج و كمر بسترد نام تو
         بآيين خويش آورد ناسپاس            چنين گر تو مهمان شناسى شناس‏
         بدو گفت ضحاك چندين منال            كه مهمان گستاخ بهتر بفال‏
         چنين داد پاسخ بدو كندرو            كه آرى شنيدم تو پاسخ شنو
         گرين نامور هست مهمان تو            چه كارستش اندر شبستان تو
         كه با دختران جهاندار جم            نشيند زند راى بر بيش و كم‏
         بيك دست گيرد رخ شهرناز            بديگر عقيق لب ارنواز
         شب تيره‏گون خود بتر زين كند            بزير سر از مشك بالين كند
         چو مشك آن دو گيسوى دو ماه تو            كه بودند همواره دلخواه تو
         [ بگيرد ببرشان چو شد نيم مست            بدين گونه مهمان نبايد بدست‏]
         بر آشفت ضحاك بر سان كرگ            شنيد آن سخن كار زو كرد مرگ‏
         بدشنام زشت و بآواز سخت            شگفتى بشوريد با شور بخت‏
         بدو گفت هرگز تو در خان من            ازين پس نباشى نگهبان من‏
         چنين داد پاسخ ورا پيش كار            كه ايدون گمانم من اى شهريار
         كزان بخت هرگز نباشدت بهر            بمن چون دهى كدخدايى شهر
         چو بى‏بهره باشى ز گاه مهى            مرا كار سازندگى چون دهى‏
         چرا تو نسازى همى كار خويش            كه هرگز نيامدت ازين كار پيش‏
         ز تاج بزرگى چو موى از خمير            برون آمدى مهترا چاره گير
         [ ترا دشمن آمد بگه بر نشست            يكى گرزه گاو پيكر بدست‏]
         [ همه بند و نيرنگت از رنگ برد            دلارام بگرفت و گاهت سپرد]
                        شاهنامه، ص: 29
                        [ بند كردن فريدون ضحاك را]
          جهاندار ضحاك ازان گفت‏گوى            بجوش آمد و زود بنهاد روى‏
         [ چو شب گردش روز پرگار زد            فروزنده را مهره در قار زد]
         بفرمود تا بر نهادند زين            بران بادپايان باريك بين‏
         بيامد دمان با سپاهى گران            همه نرّه ديوان جنگ آوران‏
         ز بى‏راه مر كاخ را بام و در            گرفت و بكين اندر آورد سر
         سپاه فريدون چو آگه شدند            همه سوى آن راه بى‏ره شدند
         ز اسپان جنگى فرو ريختند            در آن جاى تنگى بر آويختند
         همه بام و در مردم شهر بود            كسى كش ز جنگ آورى بهر بود
         همه در هواى فريدون بدند            كه از درد ضحاك پر خون بدند
         ز ديوارها خشت و ز بام سنگ            بكوى اندرون تيغ و تير و خدنگ‏
         بباريد چون ژاله ز ابر سياه            پئى را نبد بر زمين جايگاه‏
         به شهر اندرون هر كه برنا بدند            چه پيران كه در جنگ دانا بدند
         سوى لشكر آفريدون شدند            ز نيرنگ ضحاك بيرون شدند
         خروشى برآمد ز آتشكده            كه بر تخت اگر شاه باشد دده‏
         همه پير و برناش فرمان بريم            يكايك ز گفتار او نگذريم‏
         نخواهيم بر گاه ضحاك را            مر آن اژدهادوش ناپاك را
         سپاهى و شهرى بكردار كوه            سراسر بجنگ اندر آمد گروه‏
         از آن شهر روشن يكى تيره گرد            برآمد كه خورشيد شد لاجورد
         پس آنگاه ضحاك شد چاره جوى            ز لشكر سوى كاخ بنهاد روى‏
         باهن سراسر بپوشيد تن            بدان تا نداند كسش ز انجمن‏
         بچنگ اندرون شست يازى كمند            برآمد بر بام كاخ بلند
         بديد آن سيه نرگس شهرناز            پر از جادوئى با فريدون براز
         دو رخساره روز و دو زلفش چو شب            گشاده بنفرين ضحاك لب‏
         بمغز اندرش آتش رشك خاست            بايوان كمند اندر افگند راست‏
         نه از تخت ياد و نه جان ارجمند            فرود آمد از بام كاخ بلند
         بدست اندرش آبگون دشنه بود            بخون پرى چهرگان تشنه بود
         ز بالا چو پى بر زمين بر نهاد            بيامد فريدون بكردار باد
         بران گرزه گاو سر دست برد            بزد بر سرش ترگ بشكست خرد
         بيامد سروش خجسته دمان            مزن گفت كو را نيامد زمان‏
         هميدون شكسته ببندش چو سنگ            ببر تا دو كوه آيدت پيش تنگ‏
         بكوه اندرون به بود بند او            نيايد برش خويش و پيوند او
         فريدون چو بشنيد ناسود دير            كمندى بياراست از چرم شير
         بتندى ببستش دو دست و ميان            كه نگشايد آن بند پيل ژيان‏
         نشست از بر تخت زرّين او            بيفگند ناخوب آيين او
         بفرمود كردن بدر بر خروش            كه هر كس كه داريد بيدار هوش‏
         نبايد كه باشيد با ساز جنگ            نه زين گونه جويد كسى نام و ننگ‏
                        شاهنامه، ص: 30
         سپاهى نبايد كه با پيشه‏ور            بيك روى جويند هر دو هنر
         يكى كارورز و يكى گرزدار            سزاوار هر كس پديدست كار
         چو اين كار آن جويد آن كار اين            پر آشوب گردد سراسر زمين‏
         ببند اندرست آنكه ناپاك بود            جهان را ز كردار او باك بود
         شما دير مانيد و خرّم بويد            برامش سوى ورزش خود شويد
         [ شنيدند يك سر سخنهاى شاه            از آن مرد پرهيز با دستگاه‏]
         و زان پس همه نامداران شهر            كسى كش بد از تاج و ز گنج بهر
         برفتند با رامش و خواسته            همه دل بفرمانش آراسته‏
         فريدون فرزانه بنواختشان            بر اندازه بر پايگه ساختشان‏
         همه پندشان داد و كرد آفرين            همه ياد كرد از جهان آفرين‏
         [ همى گفت كين جايگاه منست            بنيك اختر بومتان روشنست‏]
         كه يزدان پاك از ميان گروه            بر انگيخت ما را ز البرز كوه‏
         بدان تا جهان از بد اژدها            بفرمان گرز من آيد رها
         چو بخشايش آورد نيكى دهش            بنيكى ببايد سپردن رهش‏
         منم كدخداى جهان سربسر            نشايد نشستن بيك جاى بر
         و گرنه من ايدر همى بودمى            بسى با شما روز پيمودمى‏
         مهان پيش او خاك دادند بوس            ز درگاه برخاست آواى كوس‏
         دمادم برون رفت لشكر ز شهر            و زان شهر نايافته هيچ بهر
         ببردند ضحاك را بسته خوار            بپشت هيونى بر افگنده زار
         همى راند ازين گونه تا شير خوان            جهان را چو اين بشنوى پير خوان‏
         بسا روزگارا كه بر كوه و دشت            گذشتست و بسيار خواهد گذشت‏
         بران گونه ضحاك را بسته سخت            سوى شير خوان برد بيدار بخت‏
         همى راند او را بكوه اندرون            همى خواست كارد سرش را نگون‏
         بيامد هم آنگه خجسته سروش            بخوبى يكى راز گفتش بگوش‏
         كه اين بسته را تا دماوند كوه            ببر همچنان تازيان بى‏گروه‏
         مبر جز كسى را كه نگريزدت            بهنگام سختى ببر گيردت‏
         بياورد ضحاك را چون نوند            بكوه دماوند كردش ببند
         بكوه اندرون تنگ جايش گزيد            نگه كرد غارى بنش ناپديد
         بياورد مسمارهاى گران            بجايى كه مغزش نبود اندران‏
         فرو بست دستش بر آن كوه باز            بدان تا بماند بسختى دراز
         ببستش بر ان گونه آويخته            وزو خون دل بر زمين ريخته‏
         [ از و نام ضحاك چون خاك شد            جهان از بد او همه پاك شد]
         [ گسسته شد از خويش و پيوند او            بمانده بدان گونه در بند او]
                        شاهنامه، ص: 31
                        فريدون‏
                        [ پادشاهى فريدون پانسد سال بود]
          فريدون چو شد بر جهان كامگار            ندانست جز خويشتن شهريار
         برسم كيان تاج و تخت مهى            بياراست با كاخ شاهنشهى‏
         بروز خجسته سر مهر ماه            بسر بر نهاد آن كيانى كلاه‏
         زمانه بى‏اندوه گشت از بدى            گرفتند هر كس ره ايزدى‏
         دل از داوريها بپرداختند            بآيين يكى جشن نو ساختند
         نشستند فرزانگان شادكام            گرفتند هر يك ز ياقوت جام‏
         مى‏ء روشن و چهره شاه نو            جهان نو ز داد و سر ماه نو
         بفرمود تا آتش افروختند            همه عنبر و زعفران سوختند
         پرستيدن مهرگان دين اوست            تن آسائى و خوردن آيين اوست‏
         اگر يادگارست از و ماه مهر            بكوش و برنج ايچ منماى چهر
         و را بد جهان ساليان پانصد            نيفكند يك روز بنياد بد
         جهان چون برو بر نماد اى پسر            تو نيز آز مپرست و اندوه مخور
         نماند چنين دان جهان بر كسى            در و شادكامى نيابى بسى‏
         فرانك نه آگاه بد زين نهان            كه فرزند او شاه شد بر جهان‏
         ز ضحاك شد تخت شاهى تهى            سر آمد برو روزگار مهى‏
         پس آگاهى آمد ز فرخ پسر            بمادر كه فرزند شد تاجور
         نيايش كنان شد سرو تن بشست            بپيش جهان داور آمد نخست‏
         نهاد آن سرش پست بر خاك بر            همى خواند نفرين بضحاك بر
         همى آفرين خواند بر كردگار            بر آن شادمان گردش روزگار
         و زان پس كسى را كه بودش نياز            همى داشت روز بد خويش راز
         نهانش نوا كرد و كس را نگفت            همان راز او داشت اندر نهفت‏
         يكى هفته زين گونه بخشيد چيز            چنان شد كه درويش نشناخت نيز
         دگر هفته مر بزم را كرد ساز            مهانى كه بودند گردن‏فراز
         بياراست چون بوستان خان خويش            مهان را همه كرد مهمان خويش‏
         و زان پس همه گنج آراسته            فراز آوريده نهان خواسته‏
         همان گنجها را گشادن گرفت            نهاده همه راى دادن گرفت‏
         گشادن در گنج را گاه ديد            درم خوار شد چون پسر شاه ديد
         همان جامه و گوهر شاهوار            همان اسپ تازى بزرين عذار
         همان جوشن و خود و زوپين و تيغ            كلاه و كمر هم نبودش دريغ‏
         همه خواسته بر شتر بار كرد            دل پاك سوى جهاندار كرد
         فرستاد نزديك فرزند چيز            زبانى پر از آفرين داشت نيز
         چو آن خواسته ديد شاه زمين            بپذرفت و بر مام كرد آفرين‏
         بزرگان لشگر چو بشناختند            بر شهريار جهان تاختند
         كه اى شاه پيروز يزدان شناس            ستايش مر او را و زويت سپاس‏
                        شاهنامه، ص: 32
         چنين روز روزت فزون باد بخت            بد انديشگان را نگون باد بخت‏
         ترا باد پيروزى از آسمان            مبادا بجز داد و نيكى گمان‏
         و زان پس جهان ديدگان سوى شاه            ز هر گوشه‏اى بر گرفتند راه‏
         همه زرّ و گوهر برآميختند            بتاج سپهبد فرو ريختند
         همان مهتران از همه كشورش            بدان خرمى صف زده بر درش‏
         ز يزدان همى خواستند آفرين            بران تاج و تخت و كلاه و نگين‏
         همه دست بر داشته بآسمان            همى خواندندش بنيكى گمان‏
         كه جاويد بادا چنين شهريار            برومند بادا چنين روزگار
         و زان پس فريدون بگرد جهان            بگرديد و ديد آشكار و نهان‏
         هر ان چيز كز راه بيداد ديد            هر آن بوم و بر كان نه آباد ديد
         بنيكى ببست از همه دست بد            چنانك از ره هوشياران سزد
         بياراست گيتى بسان بهشت            بجاى گيا سرو گلبن بكشت‏
         از آمل گذر سوى تميشه كرد            نشست اندر آن نامور بيشه كرد
         كجا كز جهان گوش خوانى همى            جز اين نيز نامش ندانى همى‏
                        [ فرستادن فريدون جندل را به يمن‏]
          ز سالش چو يك پنجه اندر كشيد            سه فرزندش آمد گرامى پديد
         ببخت جهاندار هر سه پسر            سه خسرو نژاد از در تاج زر
         ببالا چو سرو و برخ چون بهار            بهر چيز ماننده شهريار
         از اين سه دو پاكيزه از شهر ناز            يكى كهتر از خوب چهر ارنواز
         پدر نوز ناكرده از ناز نام            همى پيش پيلان نهادند گام‏
         فريدون از آن نامداران خويش            يكى را گرانمايه‏تر خواند پيش‏
         كجا نام او جندل پر هنر            بهر كار دلسوز بر شاه بر
         بدو گفت بر گرد گرد جهان            سه دختر گزين از نژاد مهان‏
         سه خواهر ز يك مادر و يك پدر            پرى چهره و پاك و خسرو گهر
         بخوبى سزاى سه فرزند من            چنانچون بشايد بپيوند من‏
         [ ببالا و ديدار هر سه يكى            كه اين را ندانند از آن اندكى‏]
         چو بشنيد جندل ز خسرو سخن            يكى راى پاكيزه افگند بن‏
         كه بيدار دل بود و پاكيزه مغز            زبان چرب و شايسته كار نغز
         [ ز پيش سپهبد برون شد براه            ابا چند تن مر ورا نيكخواه‏]
         يكايك ز ايران سر اندر كشيد            پژوهيد و هر گونه گفت و شنيد
         بهر كشورى كز جهان مهترى            بپرده درون داشتى دخترى‏
         نهفته بجستى همه رازشان            شنيدى همه نام و آوازشان‏
         ز دهقان پر مايه كس را نديد            كه پيوسته آفريدون سزيد
         خردمند و روشن‏دل و پاك تن            بيامد بر سرو شاه يمن‏
         [ نشان يافت جندل مر او را درست            سه دختر چنانچون فريدون بجست‏]
         [ خرامان بيامد بنزديك سرو            چنانچون بپيش گل اندر تذرو]
         زمين را ببوسيد و چربى نمود            بر آن كهترى آفرين بر فزود
                        شاهنامه، ص: 33
         بجندل چنين گفت شاه يمن            كه بى‏آفرينت مبادا دهن‏
         چه پيغام دارى چه فرمان دهى            فرستاده گر گرامى رهى‏
         بدو گفت جندل كه خرّم بدى            هميشه ز تو دور دست بدى‏
         از ايران يكى كهترم چون شمن            پيام آوريده بشاه يمن‏
         درود فريدون فرّخ دهم            سخن هر چه پرسند پاسخ دهم‏
         ترا آفرين از فريدون گرد            بزرگ آن كسى كو نداردش خرد
         مرا گفت شاه يمن را بگوى            كه بر گاه تا مشك بويد ببوى‏
         بدان اى سر مايه تازيان            كز اختر بدى جاودان بى‏زيان‏
         مرا پادشاهى آباد هست            همان گنج و مردى و نيروى دست‏
         سه فرزند شايسته تاج و گاه            اگر داستان را بود گاه ماه‏
         ز هر كام و هر خواسته بى‏نياز            بهر آرزو دست ايشان دراز
         مر اين سه گرانمايه را در نهفت            ببايد كنون شاه زاده سه جفت‏
         ز كارآگهان آگهى يافتم            بدين آگهى تيز بشتافتم‏
         كجا از پس پرده پوشيده روى            سه پاكيزه دارى تو اى نامجوى‏
         مر ان هر سه را نوز ناكرده نام            چو بشنيدم اين دل شدم شادكام‏
         كه ما نيز نام سه فرّخ نژاد            چو اندر خور آيد نكرديم ياد
         كنون اين گرامى دو گونه گهر            ببايد بر آميخت با يكدگر
         سه پوشيده رخ را سه ديهيم جوى            سزا را سزاوار بى‏گفت‏وگوى‏
         فريدون پيامم بدين گونه داد            تو پاسخ گزار آنچه آيدت ياد
         پيامش چو بشنيد شاه يمن            بپژمرد چون زاب كنده سمن‏
         [ همى گفت گر پيش بالين من            نبيند سه ماه اين جهان بين من‏]
         [ مرا روز روشن بود تاره شب            ببايد گشادن بپاسخ دو لب‏]
         [ سراينده را گفت كاى نامجوى            زمان بايد اندر چنين گفت‏گوى‏]
         [ شتابت نبايد بپاسخ كنون            مرا چند رازست با رهنمون‏]
         فرستاده را زود جائى گزيد            پس آنگه بكار اندرون بنگريد
         بيامد در بار دادن ببست            بانبوه انديشگان در نشست‏
         فراوان كس از دشت نيزه وران            بر خويش خواند آزموده سران‏
         نهفته برون آوريد از نهفت            همه رازها پيش ايشان بگفت‏
         كه ما را بگيتى ز پيوند خويش            سه شمعست روشن بديدار پيش‏
         فريدون فرستاد زى من پيام            بگسترد پيشم يكى خوب دام‏
         همى كرد خواهد ز چشمم جدا            يكى راى بايد زدن با شما
         فرستاده گويد چنين گفت شاه            كه ما را سه شاهست زيباى گاه‏
         گراينده هر سه بپيوند من            بسه روى پوشيده فرزند من‏
         اگر گويم آرى و دل زان تهى            درو غم نه اندر خورد با مهى‏
         و گر آرزوها سپارم بدوى            شود دل پر آتش پر از آب روى‏
         [ و گر سر بپيچم ز فرمان او            بيك سو گرايم ز پيمان او]
         [ كسى كو بود شهريار زمين            نه بازيست با او سگاليد كين‏]
                        شاهنامه، ص: 34
         [ شنيدستم از مردم راه جوى            كه ضحاك را زو چه آمد بروى‏]
         [ ازين در سخن هر چه داريد ياد            سراسر بمن بر ببايد گشاد]
         جهان آزموده دلاور سران            گشادند يك يك بپاسخ زبان‏
         كه ما همگنان آن نبينيم راى            كه هر باد را تو بجنبى ز جاى‏
         اگر شد فريدون جهان شهريار            نه ما بندگانيم با گوشوار
         سخن گفتن و كوشش آيين ماست            عنان و سنان تافتن دين ماست‏
         بخنجر زمين را ميستان كنيم            بنيزه هوا را نيستان كنيم‏
         سه فرزند اگر بر تو هست ارجمند            سر بدره بگشاى و لب را ببند
         و گر چاره كار خواهى همى            بترسى ازين پادشاهى همى‏
         ازو آرزوهاى پر مايه جوى            كه كردار آن را نبينند روى‏
         چو بشنيد از آن نامداران سخن            نه سر ديد آن را بگيتى نه بن‏
                        [ پاسخ دادن شاه يمن جندل را]
          فرستاده شاه را پيش خواند            فراوان سخن را بخوبى براند
         كه من شهريار ترا كهترم            بهرچ او بفرمود فرمانبرم‏
         بگويش كه گر چه تو هستى بلند            سه فرزند تو بر تو بر ارجمند
         پسر خود گرامى بود شاه را            بويژه كه زيبا بود گاه را
         سخن هر چه گفتى پذيرم همى            ز دختر من اندازه گيرم همى‏
         اگر پادشا ديده خواهد ز من            و گر دشت گردان و تخت يمن‏
         مرا خوارتر چون سه فرزند خويش            نبينم بهنگام بايست پيش‏
         پس ار شاه را اين چنين است كام            نشايد زدن جز بفرمانش گام‏
         بفرمان شاه اين سه فرزند من            برون آنگه آيد ز پيوند من‏
         كجا من ببينم سه شاه ترا            فروزنده تاج و گاه ترا
         بيايند هر سه بنزديك من            شود روشن اين شهر تاريك من‏
         شود شادمان دل بديدارشان            ببينم روانهاى بيدارشان‏
         ببينم كشان دل پر از داد هست            بزنهارشان دست گيرم بدست‏
         پس آنگه سه روشن جهان بين خويش            سپارم بديشان بر آيين خويش‏
         چو آيد بديدار ايشان نياز            فرستم سبكشان سوى شاه باز
         سراينده جندل چو پاسخ شنيد            ببوسيد تختش چنانچون سزيد
         پر از آفرين لب ز ايوان اوى            سوى شهريار جهان كرد روى‏
         بيامد چو نزد فريدون رسيد            بگفت آن كجا گفت و پاسخ شنيد
         سه فرزند را خواند شاه جهان            نهفته برون آوريد از نهان‏
         از آن رفتن جندل و راى خويش            سخنها همه پاك بنهاد پيش‏
         چنين گفت كين شهريار يمن            سر انجمن سرو سايه فكن‏
         چو ناسفته گوهر سه دخترش بود            نبودش پسر دختر افسرش بود
         [ سروش ار بيابد چو ايشان عروس            دهد پيش هر يك مگر خاك بوس‏]
         ز بهر شما از پدر خواستم            سخنهاى بايسته آراستم‏
         كنون‏تان ببايد بر او شدن            بهر بيش و كم راى فرخ زدن‏
                        شاهنامه، ص: 35
         سراينده باشيد و بسيار هوش            بگفتار او بر نهاده دو گوش‏
         [ بخوبى سخنهاش پاسخ دهيد            چو پرسد سخن راى فرّخ نهيد]
         ازيرا كه پرورده پادشا            نبايد كه باشد بجز پارسا
         سخن‏گوى و روشن دل و پاك دين            بكارى كه پيش آيدش پيش بين‏
         زبان راستى را بياراسته            خرد خيره كرده ابر خواسته‏
         شما هر چه گويم ز من بشنويد            اگر كار بنديد خرّم بويد
         يكى ژرف بين است شاه يمن            كه چون او نباشد بهر انجمن‏
         گرانمايه و پاك هر سه پسر            همه دل نهاده بگفت پدر
         [ ز پيش فريدون برون آمدند            پر از دانش و پر فسون آمدند]
         [ بجز راى و دانش چه اندر خورد            پسر را كه چونان پدر پرورد]
                        [ رفتن پسران فريدون نزد شاه يمن‏]
         [ سوى خانه رفتند هر سه چو باد            شب آمد بخفتند پيروز و شاد]
         [ چو خورشيد زد عكس بر آسمان            پراگند بر لاژورد ارغوان‏]
         برفتند و هر سه بياراستند            ابا خويشتن موبدان خواستند
         كشيدند بالشكرى چون سپهر            همه نامداران خورشيد چهر
         چو از آمدنشان شد آگاه سرو            بياراست لشكر چو پرّ تذرو
         فرستادشان لشكرى گشن پيش            چه بيگانه فرزانگان و چه خويش‏
         شدند اين سه پر مايه اندر يمن            برون آمدند از يمن مرد و زن‏
         همى گوهر و زعفران ريختند            همى مشك با مى بر آميختند
         همه يال اسپان پر از مشك و مى            پراگنده دينار در زير پى‏
         نشستن گهى ساخت شاه يمن            همه نامداران شدند انجمن‏
         در گنجهاى كهن كرد باز            گشاد آنچه يك چند گه بود راز
         سه خورشيد رخ را چو باغ بهشت            كه موبد چو ايشان صنوبر نكشت‏
         ابا تاج و با گنج ناديده رنج            مگر زلفشان ديده رنج شكنج‏
         بياورد هر سه بديشان سپرد            كه سه ماه نو بود و سه شاه گرد
         [ ز كينه بدل گفت شاه يمن            كه از آفريدون بد آمد بمن‏]
         [ بد از من كه هرگز مبادم ميان            كه ماده شد از تخم نرّه كيان‏]
         [ به اختر كس آن دان كه دخترش نيست            چو دختر بود روشن اخترش نيست‏]
         به پيش همه موبدان سرو گفت            كه زيبا بود ماه را شاه جفت‏
         بدانيد كين سه جهان بين خويش            سپردم بديشان بر آيين خويش‏
         بدان تا چو ديده بدارندشان            چو جان پيش دل بر نگارندشان‏
         خروشيد و بار غريبان ببست            ابر پشت شرزه هيونان مست‏
         ز گوهر يمن گشت افروخته            عمارى يك اندر دگر دوخته‏
         [ چو فرزند را باشد آيين و فرّ             گرامى بدل بر چه ماده چه نر]
         بسوى فريدون نهادند روى            جوانان بينا دل راه جوى‏
                        [ بخش كردن فريدون جهان را بر پسران‏]
          نهفته چو بيرون كشيد از نهان            بسه بخش كرد آفريدون جهان‏
                        شاهنامه، ص: 36
         يكى روم و خاور دگر ترك و چين            سيم دشت گردان و ايران زمين‏
         نخستين بسلم اندرون بنگريد            همه روم و خاور مر او را سزيد
         بفرمود تا لشكرى برگزيد            گرازان سوى خاور اندر كشيد
         بتخت كيان اندر آورد پاى            همى خواندنديش خاور خداى‏
         دگر تور را داد توران زمين            ورا كرد سالار تركان و چين‏
         يكى لشكرى نامزد كرد شاه            كشيد آنگهى تور لشكر براه‏
         بيامد بتخت كئى بر نشست            كمر بر ميان بست و بگشاد دست‏
         بزرگان برو گوهر افشاندند            همى پاك توران شهش خواندند
         از ايشان چو نوبت بايرج رسيد            مر او را پدر شاه ايران گزيد
         هم ايران و هم دشت نيزه‏وران            هم آن تخت شاهى و تاج سران‏
         بدو داد كورا سزا بود تاج            همان كرسى و مهر و آن تخت عاج‏
         نشستند هر سه بآرام و شاد            چنان مرزبانان فرّخ نژاد
                        [ رشك بردن سلم بر ايرج‏]
          بر آمد برين روزگار دراز            زمانه بدل در همى داشت راز
         فريدون فرزانه شد سالخورد            بباغ بهار اندر آورد گرد
         برين گونه گردد سراسر سخن            شود سست نيرو چو گردد كهن‏
         چو آمد بكار اندرون تيرگى            گرفتند پر مايگان خيرگى‏
         بجنبيد مر سلم را دل ز جاى            گونه‏تر شد بآيين و راى‏
         دلش گشت غرقه بآز اندرون            بانديشه بنشست با رهنمون‏
         نبودش پسنديده بخش پدر            كه داد او بكهتر پسر تخت زر
         بدل پر ز كين شد برخ پر ز چين            فرسته فرستاد زى شاه چين‏
         فرستاد نزد برادر پيام            كه جاويد زى خرّم و شادكام‏
         بدان اى شهنشاه تركان و چين            گسسته دل روشن از به گزين‏
         ز نيكى زيان كرده گوئى پسند            منش پست و بالا چو سرو بلند
                        شاهنامه، ص: 31
                        فريدون‏

                        [ پادشاهى فريدون پانسد سال بود]
          فريدون چو شد بر جهان كامگار            ندانست جز خويشتن شهريار
         برسم كيان تاج و تخت مهى            بياراست با كاخ شاهنشهى‏
         بروز خجسته سر مهر ماه            بسر بر نهاد آن كيانى كلاه‏
         زمانه بى‏اندوه گشت از بدى            گرفتند هر كس ره ايزدى‏
         دل از داوريها بپرداختند            بآيين يكى جشن نو ساختند
         نشستند فرزانگان شادكام            گرفتند هر يك ز ياقوت جام‏
         مى‏ء روشن و چهره شاه نو            جهان نو ز داد و سر ماه نو
         بفرمود تا آتش افروختند            همه عنبر و زعفران سوختند
         پرستيدن مهرگان دين اوست            تن آسائى و خوردن آيين اوست‏
         اگر يادگارست از و ماه مهر            بكوش و برنج ايچ منماى چهر
         و را بد جهان ساليان پانصد            نيفكند يك روز بنياد بد
         جهان چون برو بر نماد اى پسر            تو نيز آز مپرست و اندوه مخور
         نماند چنين دان جهان بر كسى            در و شادكامى نيابى بسى‏
         فرانك نه آگاه بد زين نهان            كه فرزند او شاه شد بر جهان‏
         ز ضحاك شد تخت شاهى تهى            سر آمد برو روزگار مهى‏
         پس آگاهى آمد ز فرخ پسر            بمادر كه فرزند شد تاجور
         نيايش كنان شد سرو تن بشست            بپيش جهان داور آمد نخست‏
         نهاد آن سرش پست بر خاك بر            همى خواند نفرين بضحاك بر
         همى آفرين خواند بر كردگار            بر آن شادمان گردش روزگار
         و زان پس كسى را كه بودش نياز            همى داشت روز بد خويش راز
         نهانش نوا كرد و كس را نگفت            همان راز او داشت اندر نهفت‏
         يكى هفته زين گونه بخشيد چيز            چنان شد كه درويش نشناخت نيز
         دگر هفته مر بزم را كرد ساز            مهانى كه بودند گردن‏فراز
         بياراست چون بوستان خان خويش            مهان را همه كرد مهمان خويش‏
         و زان پس همه گنج آراسته            فراز آوريده نهان خواسته‏
         همان گنجها را گشادن گرفت            نهاده همه راى دادن گرفت‏
         گشادن در گنج را گاه ديد            درم خوار شد چون پسر شاه ديد
         همان جامه و گوهر شاهوار            همان اسپ تازى بزرين عذار
         همان جوشن و خود و زوپين و تيغ            كلاه و كمر هم نبودش دريغ‏
         همه خواسته بر شتر بار كرد            دل پاك سوى جهاندار كرد
         فرستاد نزديك فرزند چيز            زبانى پر از آفرين داشت نيز
         چو آن خواسته ديد شاه زمين            بپذرفت و بر مام كرد آفرين‏
         بزرگان لشگر چو بشناختند            بر شهريار جهان تاختند
         كه اى شاه پيروز يزدان شناس            ستايش مر او را و زويت سپاس‏
                        شاهنامه، ص: 32
         چنين روز روزت فزون باد بخت            بد انديشگان را نگون باد بخت‏
         ترا باد پيروزى از آسمان            مبادا بجز داد و نيكى گمان‏
         و زان پس جهان ديدگان سوى شاه            ز هر گوشه‏اى بر گرفتند راه‏
         همه زرّ و گوهر برآميختند            بتاج سپهبد فرو ريختند
         همان مهتران از همه كشورش            بدان خرمى صف زده بر درش‏
         ز يزدان همى خواستند آفرين            بران تاج و تخت و كلاه و نگين‏
         همه دست بر داشته بآسمان            همى خواندندش بنيكى گمان‏
         كه جاويد بادا چنين شهريار            برومند بادا چنين روزگار
         و زان پس فريدون بگرد جهان            بگرديد و ديد آشكار و نهان‏
         هر ان چيز كز راه بيداد ديد            هر آن بوم و بر كان نه آباد ديد
         بنيكى ببست از همه دست بد            چنانك از ره هوشياران سزد
         بياراست گيتى بسان بهشت            بجاى گيا سرو گلبن بكشت‏
         از آمل گذر سوى تميشه كرد            نشست اندر آن نامور بيشه كرد
         كجا كز جهان گوش خوانى همى            جز اين نيز نامش ندانى همى‏
                        [ فرستادن فريدون جندل را به يمن‏]
          ز سالش چو يك پنجه اندر كشيد            سه فرزندش آمد گرامى پديد
         ببخت جهاندار هر سه پسر            سه خسرو نژاد از در تاج زر
         ببالا چو سرو و برخ چون بهار            بهر چيز ماننده شهريار
         از اين سه دو پاكيزه از شهر ناز            يكى كهتر از خوب چهر ارنواز
         پدر نوز ناكرده از ناز نام            همى پيش پيلان نهادند گام‏
         فريدون از آن نامداران خويش            يكى را گرانمايه‏تر خواند پيش‏
         كجا نام او جندل پر هنر            بهر كار دلسوز بر شاه بر
         بدو گفت بر گرد گرد جهان            سه دختر گزين از نژاد مهان‏
         سه خواهر ز يك مادر و يك پدر            پرى چهره و پاك و خسرو گهر
         بخوبى سزاى سه فرزند من            چنانچون بشايد بپيوند من‏
         [ ببالا و ديدار هر سه يكى            كه اين را ندانند از آن اندكى‏]
         چو بشنيد جندل ز خسرو سخن            يكى راى پاكيزه افگند بن‏
         كه بيدار دل بود و پاكيزه مغز            زبان چرب و شايسته كار نغز
         [ ز پيش سپهبد برون شد براه            ابا چند تن مر ورا نيكخواه‏]
         يكايك ز ايران سر اندر كشيد            پژوهيد و هر گونه گفت و شنيد
         بهر كشورى كز جهان مهترى            بپرده درون داشتى دخترى‏
         نهفته بجستى همه رازشان            شنيدى همه نام و آوازشان‏
         ز دهقان پر مايه كس را نديد            كه پيوسته آفريدون سزيد
         خردمند و روشن‏دل و پاك تن            بيامد بر سرو شاه يمن‏
         [ نشان يافت جندل مر او را درست            سه دختر چنانچون فريدون بجست‏]
         [ خرامان بيامد بنزديك سرو            چنانچون بپيش گل اندر تذرو]
         زمين را ببوسيد و چربى نمود            بر آن كهترى آفرين بر فزود
                        شاهنامه، ص: 33
         بجندل چنين گفت شاه يمن            كه بى‏آفرينت مبادا دهن‏
         چه پيغام دارى چه فرمان دهى            فرستاده گر گرامى رهى‏
         بدو گفت جندل كه خرّم بدى            هميشه ز تو دور دست بدى‏
         از ايران يكى كهترم چون شمن            پيام آوريده بشاه يمن‏
         درود فريدون فرّخ دهم            سخن هر چه پرسند پاسخ دهم‏
         ترا آفرين از فريدون گرد            بزرگ آن كسى كو نداردش خرد
         مرا گفت شاه يمن را بگوى            كه بر گاه تا مشك بويد ببوى‏
         بدان اى سر مايه تازيان            كز اختر بدى جاودان بى‏زيان‏
         مرا پادشاهى آباد هست            همان گنج و مردى و نيروى دست‏
         سه فرزند شايسته تاج و گاه            اگر داستان را بود گاه ماه‏
         ز هر كام و هر خواسته بى‏نياز            بهر آرزو دست ايشان دراز
         مر اين سه گرانمايه را در نهفت            ببايد كنون شاه زاده سه جفت‏
         ز كارآگهان آگهى يافتم            بدين آگهى تيز بشتافتم‏
         كجا از پس پرده پوشيده روى            سه پاكيزه دارى تو اى نامجوى‏
         مر ان هر سه را نوز ناكرده نام            چو بشنيدم اين دل شدم شادكام‏
         كه ما نيز نام سه فرّخ نژاد            چو اندر خور آيد نكرديم ياد
         كنون اين گرامى دو گونه گهر            ببايد بر آميخت با يكدگر
         سه پوشيده رخ را سه ديهيم جوى            سزا را سزاوار بى‏گفت‏وگوى‏
         فريدون پيامم بدين گونه داد            تو پاسخ گزار آنچه آيدت ياد
         پيامش چو بشنيد شاه يمن            بپژمرد چون زاب كنده سمن‏
         [ همى گفت گر پيش بالين من            نبيند سه ماه اين جهان بين من‏]
         [ مرا روز روشن بود تاره شب            ببايد گشادن بپاسخ دو لب‏]
         [ سراينده را گفت كاى نامجوى            زمان بايد اندر چنين گفت‏گوى‏]
         [ شتابت نبايد بپاسخ كنون            مرا چند رازست با رهنمون‏]
         فرستاده را زود جائى گزيد            پس آنگه بكار اندرون بنگريد
         بيامد در بار دادن ببست            بانبوه انديشگان در نشست‏
         فراوان كس از دشت نيزه وران            بر خويش خواند آزموده سران‏
         نهفته برون آوريد از نهفت            همه رازها پيش ايشان بگفت‏
         كه ما را بگيتى ز پيوند خويش            سه شمعست روشن بديدار پيش‏
         فريدون فرستاد زى من پيام            بگسترد پيشم يكى خوب دام‏
         همى كرد خواهد ز چشمم جدا            يكى راى بايد زدن با شما
         فرستاده گويد چنين گفت شاه            كه ما را سه شاهست زيباى گاه‏
         گراينده هر سه بپيوند من            بسه روى پوشيده فرزند من‏
         اگر گويم آرى و دل زان تهى            درو غم نه اندر خورد با مهى‏
         و گر آرزوها سپارم بدوى            شود دل پر آتش پر از آب روى‏
         [ و گر سر بپيچم ز فرمان او            بيك سو گرايم ز پيمان او]
         [ كسى كو بود شهريار زمين            نه بازيست با او سگاليد كين‏]
                        شاهنامه، ص: 34
         [ شنيدستم از مردم راه جوى            كه ضحاك را زو چه آمد بروى‏]
         [ ازين در سخن هر چه داريد ياد            سراسر بمن بر ببايد گشاد]
         جهان آزموده دلاور سران            گشادند يك يك بپاسخ زبان‏
         كه ما همگنان آن نبينيم راى            كه هر باد را تو بجنبى ز جاى‏
         اگر شد فريدون جهان شهريار            نه ما بندگانيم با گوشوار
         سخن گفتن و كوشش آيين ماست            عنان و سنان تافتن دين ماست‏
         بخنجر زمين را ميستان كنيم            بنيزه هوا را نيستان كنيم‏
         سه فرزند اگر بر تو هست ارجمند            سر بدره بگشاى و لب را ببند
         و گر چاره كار خواهى همى            بترسى ازين پادشاهى همى‏
         ازو آرزوهاى پر مايه جوى            كه كردار آن را نبينند روى‏
         چو بشنيد از آن نامداران سخن            نه سر ديد آن را بگيتى نه بن‏
                        [ پاسخ دادن شاه يمن جندل را]
          فرستاده شاه را پيش خواند            فراوان سخن را بخوبى براند
         كه من شهريار ترا كهترم            بهرچ او بفرمود فرمانبرم‏
         بگويش كه گر چه تو هستى بلند            سه فرزند تو بر تو بر ارجمند
         پسر خود گرامى بود شاه را            بويژه كه زيبا بود گاه را
         سخن هر چه گفتى پذيرم همى            ز دختر من اندازه گيرم همى‏
         اگر پادشا ديده خواهد ز من            و گر دشت گردان و تخت يمن‏
         مرا خوارتر چون سه فرزند خويش            نبينم بهنگام بايست پيش‏
         پس ار شاه را اين چنين است كام            نشايد زدن جز بفرمانش گام‏
         بفرمان شاه اين سه فرزند من            برون آنگه آيد ز پيوند من‏
         كجا من ببينم سه شاه ترا            فروزنده تاج و گاه ترا
         بيايند هر سه بنزديك من            شود روشن اين شهر تاريك من‏
         شود شادمان دل بديدارشان            ببينم روانهاى بيدارشان‏
         ببينم كشان دل پر از داد هست            بزنهارشان دست گيرم بدست‏
         پس آنگه سه روشن جهان بين خويش            سپارم بديشان بر آيين خويش‏
         چو آيد بديدار ايشان نياز            فرستم سبكشان سوى شاه باز
         سراينده جندل چو پاسخ شنيد            ببوسيد تختش چنانچون سزيد
         پر از آفرين لب ز ايوان اوى            سوى شهريار جهان كرد روى‏
         بيامد چو نزد فريدون رسيد            بگفت آن كجا گفت و پاسخ شنيد
         سه فرزند را خواند شاه جهان            نهفته برون آوريد از نهان‏
         از آن رفتن جندل و راى خويش            سخنها همه پاك بنهاد پيش‏
         چنين گفت كين شهريار يمن            سر انجمن سرو سايه فكن‏
         چو ناسفته گوهر سه دخترش بود            نبودش پسر دختر افسرش بود
         [ سروش ار بيابد چو ايشان عروس            دهد پيش هر يك مگر خاك بوس‏]
         ز بهر شما از پدر خواستم            سخنهاى بايسته آراستم‏
         كنون‏تان ببايد بر او شدن            بهر بيش و كم راى فرخ زدن‏
                        شاهنامه، ص: 35
         سراينده باشيد و بسيار هوش            بگفتار او بر نهاده دو گوش‏
         [ بخوبى سخنهاش پاسخ دهيد            چو پرسد سخن راى فرّخ نهيد]
         ازيرا كه پرورده پادشا            نبايد كه باشد بجز پارسا
         سخن‏گوى و روشن دل و پاك دين            بكارى كه پيش آيدش پيش بين‏
         زبان راستى را بياراسته            خرد خيره كرده ابر خواسته‏
         شما هر چه گويم ز من بشنويد            اگر كار بنديد خرّم بويد
         يكى ژرف بين است شاه يمن            كه چون او نباشد بهر انجمن‏
         گرانمايه و پاك هر سه پسر            همه دل نهاده بگفت پدر
         [ ز پيش فريدون برون آمدند            پر از دانش و پر فسون آمدند]
         [ بجز راى و دانش چه اندر خورد            پسر را كه چونان پدر پرورد]
                        [ رفتن پسران فريدون نزد شاه يمن‏]
         [ سوى خانه رفتند هر سه چو باد            شب آمد بخفتند پيروز و شاد]
         [ چو خورشيد زد عكس بر آسمان            پراگند بر لاژورد ارغوان‏]
         برفتند و هر سه بياراستند            ابا خويشتن موبدان خواستند
         كشيدند بالشكرى چون سپهر            همه نامداران خورشيد چهر
         چو از آمدنشان شد آگاه سرو            بياراست لشكر چو پرّ تذرو
         فرستادشان لشكرى گشن پيش            چه بيگانه فرزانگان و چه خويش‏
         شدند اين سه پر مايه اندر يمن            برون آمدند از يمن مرد و زن‏
         همى گوهر و زعفران ريختند            همى مشك با مى بر آميختند
         همه يال اسپان پر از مشك و مى            پراگنده دينار در زير پى‏
         نشستن گهى ساخت شاه يمن            همه نامداران شدند انجمن‏
         در گنجهاى كهن كرد باز            گشاد آنچه يك چند گه بود راز
         سه خورشيد رخ را چو باغ بهشت            كه موبد چو ايشان صنوبر نكشت‏
         ابا تاج و با گنج ناديده رنج            مگر زلفشان ديده رنج شكنج‏
         بياورد هر سه بديشان سپرد            كه سه ماه نو بود و سه شاه گرد
         [ ز كينه بدل گفت شاه يمن            كه از آفريدون بد آمد بمن‏]
         [ بد از من كه هرگز مبادم ميان            كه ماده شد از تخم نرّه كيان‏]
         [ به اختر كس آن دان كه دخترش نيست            چو دختر بود روشن اخترش نيست‏]
         به پيش همه موبدان سرو گفت            كه زيبا بود ماه را شاه جفت‏
         بدانيد كين سه جهان بين خويش            سپردم بديشان بر آيين خويش‏
         بدان تا چو ديده بدارندشان            چو جان پيش دل بر نگارندشان‏
         خروشيد و بار غريبان ببست            ابر پشت شرزه هيونان مست‏
         ز گوهر يمن گشت افروخته            عمارى يك اندر دگر دوخته‏
         [ چو فرزند را باشد آيين و فرّ             گرامى بدل بر چه ماده چه نر]
         بسوى فريدون نهادند روى            جوانان بينا دل راه جوى‏
                        [ بخش كردن فريدون جهان را بر پسران‏]
          نهفته چو بيرون كشيد از نهان            بسه بخش كرد آفريدون جهان‏
                        شاهنامه، ص: 36
         يكى روم و خاور دگر ترك و چين            سيم دشت گردان و ايران زمين‏
         نخستين بسلم اندرون بنگريد            همه روم و خاور مر او را سزيد
         بفرمود تا لشكرى برگزيد            گرازان سوى خاور اندر كشيد
         بتخت كيان اندر آورد پاى            همى خواندنديش خاور خداى‏
         دگر تور را داد توران زمين            ورا كرد سالار تركان و چين‏
         يكى لشكرى نامزد كرد شاه            كشيد آنگهى تور لشكر براه‏
         بيامد بتخت كئى بر نشست            كمر بر ميان بست و بگشاد دست‏
         بزرگان برو گوهر افشاندند            همى پاك توران شهش خواندند
         از ايشان چو نوبت بايرج رسيد            مر او را پدر شاه ايران گزيد
         هم ايران و هم دشت نيزه‏وران            هم آن تخت شاهى و تاج سران‏
         بدو داد كورا سزا بود تاج            همان كرسى و مهر و آن تخت عاج‏
         نشستند هر سه بآرام و شاد            چنان مرزبانان فرّخ نژاد
                        [ رشك بردن سلم بر ايرج‏]
          بر آمد برين روزگار دراز            زمانه بدل در همى داشت راز
         فريدون فرزانه شد سالخورد            بباغ بهار اندر آورد گرد
         برين گونه گردد سراسر سخن            شود سست نيرو چو گردد كهن‏
         چو آمد بكار اندرون تيرگى            گرفتند پر مايگان خيرگى‏
         بجنبيد مر سلم را دل ز جاى            گونه‏تر شد بآيين و راى‏
         دلش گشت غرقه بآز اندرون            بانديشه بنشست با رهنمون‏
         نبودش پسنديده بخش پدر            كه داد او بكهتر پسر تخت زر
         بدل پر ز كين شد برخ پر ز چين            فرسته فرستاد زى شاه چين‏
         فرستاد نزد برادر پيام            كه جاويد زى خرّم و شادكام‏
         بدان اى شهنشاه تركان و چين            گسسته دل روشن از به گزين‏
         ز نيكى زيان كرده گوئى پسند            منش پست و بالا چو سرو بلند
         كنون بشنو از من يكى داستان            كزين گونه نشنيدى از باستان‏
         سه فرزند بوديم زيباى تخت            يكى كهتر از ما بر آمد ببخت‏
         اگر مهترم من بسال و خرد            زمانه بمهر من اندر خورد
         گذشته ز من تاج و تخت و كلاه            نزيبد مگر بر تو اى پادشاه‏
         سزد گر بمانيم هر دو دژم            كزين سان پدر كرد بر ما ستم‏
         چو ايران و دشت يلان و يمن            بايرج دهد روم و خاور بمن‏
         سپارد ترا مرز تركان و چين            كه از تو سپهدار ايران زمين‏
         بدين بخشش اندر مرا پاى نيست            بمغز پدر اندرون راى نيست‏
         هيون فرستاده بگزارد پاى            بيامد بنزديك توران خداى‏
         بخوبى شنيده همه ياد كرد            سر تور بى‏مغز پر باد كرد
         چو اين راز بشنيد تور دلير            بر آشفت ناگاه برسان شير
         چنين داد پاسخ كه با شهريار            بگو اين سخن هم چنين ياددار
         كه ما را بگاه جوانى پدر            بدين گونه بفريفت اى دادگر
                        شاهنامه، ص: 37
         درختيست اين خود نشانده بدست            كجا آب او خون و برگش كبست‏
         ترا با من اكنون بدين گفت‏گوى            ببايد بروى اندر آورد روى‏
         زدن راى هشيار و كردن نگاه            هيونى فگندن بنزديك شاه‏
         زبان آورى چرب‏گوى از ميان            فرستاد بايد بشاه جهان‏
         بجاى زبونى و جاى فريب            نبايد كه يابد دلاور شكيب‏
         نشايد درنگ اندرين كار هيچ            كجا آيد آسايش اندر بسيچ‏
         فرستاده چون پاسخ آورد باز            برهنه شد آن روى پوشيده راز
         برفت اين برادر ز روم آن ز چين            بزهر اندر آميخته انگبين‏
         رسيدند پس يك بديگر فراز            سخن راندند آشكارا و راز
                        [ پيغام سلم و تور به نزديك فريدون‏]
          گزيدند پس موبدى تيز وير            سخن‏گوى و بينا دل و يادگير
         ز بيگانه پردخته كردند جاى            سگالش گرفتند هر گونه راى‏
         سخن سلم پيوند كرد از نخست            ز شرم پدر ديدگان را بشست‏
         فرستاده را گفت ره بر نورد            نبايد كه يابد ترا باد و گرد
         چو آيى بكاخ فريدون فرود            نخستين ز هر دو پسر ده درود
         پس آنگه بگويش كه ترس خداى            ببايد كه باشد بهر دو سراى‏
         جوان را بود روز پيرى اميد            نگردد سيه موى گشته سپيد
         چه سازى درنگ اندرين جاى تنگ            كه شد تنگ بر تو سراى درنگ‏
         جهان مر ترا داد يزدان پاك            ز تابنده خورشيد تا تيره خاك‏
         همه بارزو ساختى رسم و راه            نكردى بفرمان يزدان نگاه‏
         نجستى بجز كژى و كاستى            نكردى ببخشش درون راستى‏
         سه فرزند بودت خردمند و گرد            بزرگ آمدت تيره بيدار خرد
         نديدى هنر با يكى بيشتر            كجا ديگرى زو فرو برد سر
         يكى را دم اژدها ساختى            يكى را بابر اندر افراختى‏
         يكى تاج بر سر ببالين تو            برو شاد گشته جهان بين تو
         نه ما زو بمام و پدر كمتريم            نه بر تخت شاهى نه اندر خوريم‏
         ايا دادگر شهريار زمين            برين داد هرگز مباد آفرين‏
         اگر تاج از آن تارك بى‏بها            شود دور و يابد جهان ز و رها
         سپارى بدو گوشه از جهان            نشيند چو ما از تو خسته نهان‏
         و گر نه سواران تركان و چين            هم از روم گردان جوينده كين‏
         فراز آورم لشگر گرزدار            از ايران و ايرج بر آرم دمار
         چو بشنيد موبد پيام درشت            زمين را ببوسيد و بنمود پشت‏
         بر آنسان بزين اندر آورد پاى            كه از باد آتش بجنبد ز جاى‏
         بدرگاه شاه آفريدون رسيد            بر آورده ديد سر ناپديد
         بابر اندر آورد بالاى او            زمين كوه تا كوه پهناى او
         نشسته بدربر گرانمايگان            بپرده درون جاى پر مايگان‏
         بيك دست بر بسته شير و پلنگ            بدست دگر ژنده پيلان جنگ‏
         ز چندان گرانمايه گرد دلير            خروشى بر آمد چو آواى شير
                        شاهنامه، ص: 38
         سپهريست پنداشت ايوان بجاى            گران لشگرى گرد او بر بپاى‏
         برفتند بيدار كار آگهان            بگفتند با شهريار جهان‏
         كه آمد فرستاده نزد شاه            يكى پر منش مرد با دستگاه‏
         بفرمود تا پرده بر داشتند            بر اسپش ز درگاه بگذاشتند
         چو چشمش بروى فريدون رسيد            همه ديده و دل پر از شاه ديد
         ببالاى سرو و چو خورشيد روى            چو كافور گرد گل سرخ موى‏
         دو لب پر ز خنده دو رخ پر ز شرم            كيانى زبان پر ز گفتار نرم‏
         نشاندش هم آنگه فريدون ز پاى            سزاوار كردش بر خويش جاى‏
         بپرسيدش از دو گرامى نخست            كه هستند شادان دل و تن درست‏
         دگر گفت كز راه دور و دراز            شدى رنجه اندر نشيب و فراز
         فرستاده گفت اى گرانمايه شاه            ابى تو مبيناد كس پيش گاه‏
         ز هر كس كه پرسى بكام تواند            همه پاك زنده بنام تواند
         منم بنده شاه را ناسزا            چنين بر تن خويش ناپارسا
         پيامى درشت آوريده بشاه            فرستنده پر خشم و من بى‏گناه‏
         بگويم چو فرمايدم شهريار            پيام جوانان ناهوشيار
         بفرمود پس تا زبان برگشاد            شنيده سخن سربسر كرد ياد
                        [ پاسخ دادن فريدون پسران را]
          فريدون بدو پهن بگشاد گوش            چو بشنيد مغزش بر آمد بجوش‏
         فرستاده را گفت كاى هوشيار            ببايد ترا پوزش اكنون بكار
         كه من چشم از ايشان چنين داشتم            همى بر دل خويش بگذاشتم‏
         [ كه از گوهر بد نيايد مهى            مرا دل همى داد اين آگهى‏]
         بگوى آن دو ناپاك بيهوده را            دو اهريمن مغز پالوده را
         انوشه كه كرديد گوهر پديد            درود از شما خود بدين‏سان سزيد
         ز پند من ار مغزتان شد تهى            همى از خردتان نبود آگهى‏
         نداريد شرم و نه بيم از خداى            شما را همانا همينست راى‏
         مرا پيشتر قيرگون بود موى            چو سرو سهى قد و چون ماه روى‏
         سپهرى كه پشت مرا كرد كوز            نشد پست و گردان بجايست نوز
         نماند شما را هم اين روزگار            نماند برين گونه بس پايدار
         بدان برترين نام يزدان پاك            برخشنده خورشيد و بر تيره خاك‏
         بتخت و كلاه و بناهيد و ماه            كه من بدنكردم شما را نگاه‏
         [ يكى انجمن كردم از بخردان            ستاره‏شناسان و هم موبدان‏]
         [ بسى روزگاران شدست اندرين            نكرديم بر باد بخشش زمين‏]
         [ همه راستى خواستم زين سخن            بكژى نه سر بود پيدا نه بن‏]
         همه ترس يزدان بد اندر ميان            همه راستى خواستم در جهان‏
         چو آباد دادند گيتى بمن            نجستم پراگندن انجمن‏
         مگر همچنان گفتم آباد تخت            سپارم بسه ديده نيك بخت‏
         شما را كنون گر دل از راه من            بكژى و تارى كشيد اهرمن‏
         ببينيد تا كردگار بلند            چنين از شما كرد خواهد پسند
                        شاهنامه، ص: 39
         يكى داستان گويم ار بشنويد            همان بر كه كاريد خود بدرويد
         چنين گفت با ما سخن رهنماى            جزين است جاويد ما را سراى‏
         بتخت خرد بر نشست آزتان            چرا شد چنين ديو انبازتان‏
         بترسم كه در چنگ اين اژدها            روان يابد از كالبدتان رها
         مرا خود ز گيتى گهِ رفتن است            نه هنگام تندى و آشفتن است‏
         [ و ليكن چنين گويد آن سالخورد            كه بودش سه فرزند آزاد مرد]
         [ كه چون آز گردد ز دلها تهى            چه آن خاك و آن تاج شاهنشهى‏]
         [ كسى كو برادر فروشد بخاك            سزد گر نخوانندش از آب پاك‏]
         جهان چون شما ديد و بيند بسى            نخواهد شدن رام با هر كسى‏
         كزين هر چه دانيد از كردگار            بود رستگارى بروز شمار
         بجوئيد و آن توشه ره كنيد            بكوشيد تا رنج كوته كنيد
         فرستاده بشنيد گفتار اوى            زمين را ببوسيد و برگاشت روى‏
         ز پيش فريدون چنان باز گشت            كه گفتى كه با باد انباز گشت‏
                        [ رفتن ايرج بسوى پدر]
          فرستاده سلم چون گشت باز            شهنشاه بنشست و بگشاد راز
         گرامى جهانجوى را پيش خواند            همه گفتها پيش او باز راند
         و را گفت كان دو پسر جنگجوى            ز خاور سوى ما نهادند روى‏
         [ از اختر چنين استشان بهره خود            كه باشند شادان بكردار بد]
         [ دگر آنكه دو كشور آبشخورست            كه آن بومها را درشتى برست‏]
         برادرت چندان برادر بود            كجا مر ترا بر سر افسر بود
         چو پژمرده شد روى رنگين تو            نگردد دگر گرد بالين تو
         تو گر پيش شمشير مهر آورى            سرت گردد آشفته از داورى‏
         دو فرزند من كز دو دوش جهان            برينسان گشادند بر من زبان‏
         گرت سر بكارست بپسيچ كار            در گنج بگشاى و بر بند بار
         تو گر چاشت را دست يازى بجام            و گر نه خورند اى پسر بر تو شام‏
         نبايد ز گيتى ترا يار كس            بى‏آزارى و راستى يار بس‏
         نگه كرد پس ايرج نامور            بر آن مهربان پاك فرّخ پدر
         چنين داد پاسخ كه اى شهريار            نگه كن بدين گردش روزگار
         كه چون باد بر ما همى بگذرد            خردمند مردم چرا غم خورد
         همى پژمراند رخ ارغوان            كند تيره ديدار روشن روان‏
         باغاز گنج است و فرجام رنج            پس از رنج رفتن ز جاى سپنج‏
         چو بستر ز خاكست و بالين ز خشت            درختى چرا بايد امروز كشت‏
         كه هر چند چرخ از برش بگذرد            تنش خون خورد بار كين آورد
         خداوند شمشير و گاه و نگين            چو ما ديد بسيار و بيند زمين‏
         از آن تاجور نامداران پيش            نديدند كين اندر آيين خويش‏
         چو دستور باشد مرا شهريار            ببد نگذرانم بد روزگار
         نبايد مرا تاج و تخت و كلاه            شوم پيش ايشان دوان بى‏سپاه‏
                        شاهنامه، ص: 40
         بگويم كه اى نامداران من            چنانچون گرامى تن و جان من‏
         به بيهوده از شهريار زمين            مداريد خشم و مداريد كين‏
         بگيتى مداريد چندين اميد            نگر تا چه بد كرد با جمّشيد 
         بفرجام هم شد ز گيتى بدر            نماندش همان تاج و تخت و كمر
         مرا با شما هم بفرجام كار            ببايد چشيدن بد روزگار
         دل كينه‏ورشان بدين آورم            سزاوارتر زانكه كين‏آورم‏
         بدو گفت شاه اى خردمند پور            برادر همى رزم جويد تو سور
         مرا اين سخن ياد بايد گرفت            ز مه روشنايى نيايد شگفت‏
         ز تو پر خرد پاسخ ايدون سزيد            دلت مهر پيوند ايشان گزيد
         و ليكن چو جانى شود بى‏بها            نهد پر خرد در دم اژدها
         چه پيش آيدش جز گزاينده زهر            كش از آفرينش چنين است بهر
         ترا اى پسر گر چنين است راى            بياراى كار و بپرداز جاى‏
         پرستنده چند از ميان سپاه            بفرماى كايند با تو براه‏
         ز درد دل اكنون يكى نامه من            نويسم فرستم بدان انجمن‏
         مگر باز بينم ترا تن درست            كه روشن روانم بديدار تست‏
                        [ رفتن ايرج به نزد برادران‏]
          يكى نامه بنوشت شاه زمين            بخاور خداى و بسالار چين‏
         [ سر نامه كرد آفرين خداى            كجا هست و باشد هميشه بجاى‏]
         چنين گفت كين نامه پندمند            بنزد دو خورشيد گشته بلند
         دو سنگى دو جنگى دو شاه زمين            ميان كيان چون درخشان نگين‏
         از آن كو ز هر گونه ديده جهان            شده آشكارا برو بر نهان‏
         گراينده تيغ و گرز گران            فروزنده نامدار افسران‏
         نماينده شب بروز سپيد            گشاينده گنج پيش اميد
         همه رنجها گشته آسان بدوى            برو روشنى اندر آورده روى‏
         نخواهم همى خويشتن را كلاه            نه آگنده گنج و نه تاج و نه گاه‏
         سه فرزند را خواهم آرام و ناز            از آن پس كه ديديم رنج دراز
         برادر كزو بود دلتان بدرد            و گر چند هرگز نزد باد سرد
         دوان آمد از بهر آزارتان            كه بود آرزومند ديدارتان‏
         بيفگند شاهى شما را گزيد            چنان كز ره نامداران سزيد
         ز تخت اندر آمد بزين بر نشست            برفت و ميان بندگى را ببست‏
         بدان كو بسال از شما كهترست            نوازيدن كهتر اندر خورست‏
         گراميش داريد و نوشه خوريد            چو پرورده شد تن روان پروريد
         چو از بودنش بگذرد روز چند            فرستيد با زى منش ارجمند
         نهادند بر نامه‏بر مهر شاه            ز ايوان بر ايرج گزين كرد راه‏
         بشد با تنى چند برنا و پير            چنانچون بود راه را ناگزير
                                                 [ شكيبايى ايرج و برترى عقلش‏]
          چو تنگ اندر آمد بنزديكشان            نبود آگه از راى تاريكشان‏
                        شاهنامه، ص: 41
         پذيره شدندش بآيين خويش            سپه سر بسر باز بردند پيش‏
         چو ديدند روى برادر بمهر            يكى تازه‏تر بر گشادند چهر
         دو پرخاش جوى با يكى نيك خوى            گرفتند پرسش نه بر آرزوى‏
         دو دل پر ز كينه يكى دل بجاى            برفتند هر سه بپرده سراى‏
         بايرج نگه كرد يك سر سپاه            كه او بد سزاوار تخت و كلاه‏
         بى‏آرامشان شد دل از مهر او            دل از مهر و ديده پر از چهر او
         سپاه پراگنده شد جفت جفت            همه نام ايرج بد اندر نهفت‏
         كه هست اين سزاوار شاهنشهى            جز اين را نزيبد كلاه مهى‏
         بلشكر نگه كرد سلم از كران            سرش گشت از كار لشكر گران‏
         بلشكر گه آمد دلى پر ز كين            جگر پر ز خون ابروان پر ز چين‏
         سراپرده پرداخت از انجمن            خود و تور بنشست با راى زن‏
         سخن شد پژوهنده از هر درى            ز شاهى و از تاج هر كشورى‏
         بتور از ميان سخن سلم گفت            كه يك يك سپاه از چه گشتند جفت‏
         بهنگامه بازگشتن ز راه            نكردى همانا بلشكر نگاه‏
         سپاه دو شاه از پذيره شدن            دگر بود و ديگر بباز آمدن‏
         كه چندان كجا راه بگذاشتند            يكى چشم از ايرج نه برداشتند
         از ايران دلم خود بدو نيم بود            بانديشه انديشگان بر فزود
         سپاه دو كشور چو كردم نگاه            از اين پس جز او را نخوانند شاه‏
         اگر بيخ او نگسلانى ز جاى            ز تخت بلندت كشد زير پاى‏
         برين گونه از جاى برخاستند            همه شب همى چاره آراستند
                        [ كشته شدن ايرج بر دست برادران‏]
          چو برداشت پرده ز پيش آفتاب            سپيده بر آمد بپالود خواب‏
         دو بيهوده را دل بدان كار گرم            كه ديده بشويند هر دو ز شرم‏
         برفتند هر دو گرازان ز جاى            نهادند سر سوى پرده سراى‏
         چو از خيمه ايرج بره بنگريد            پر از مهر دل پيش ايشان دويد
         برفتند با او بخيمه درون            سخن بيشتر بر چرا رفت و چون‏
         بدو گفت تور ار تو از ما كهى            چرا بر نهادى كلاه مهى‏
         ترا بايد ايران و تخت كيان            مرا بر در ترك بسته ميان‏
         برادر كه مهتر بخاور برنج            بسر بر ترا افسر و زير گنج‏
         چنين بخششى كان جهانجوى كرد            همه سوى كهتر پسر روى كرد
         [ نه تاج كيان مانم اكنون نه گاه            نه نام بزرگى نه ايران سپاه‏]
         چو از تور بشنيد ايرج سخن            يكى پاكتر پاسخ افگند بن‏
         بدو گفت كاى مهتر كام جوى            اگر كام دل خواهى آرام جوى‏
         من ايران نخواهم نه خاور نه چين            نه شاهى نه گسترده روى زمين‏
         بزرگى كه فرجام او تيرگيست            بر آن مهترى بر ببايد گريست‏
         سپهر بلند ار كشد زين تو            سرانجام خشتست بالين تو
         مرا تخت ايران اگر بود زير            كنون گشتم از تاج و از تخت سير
                        شاهنامه، ص: 42
         سپردم شما را كلاه و نگين            بدين روى با من مداريد كين‏
         مرا با شما نيست ننگ و نبرد            روان را نبايد برين رنجه كرد
         زمانه نخواهم بازارتان            اگر دور مانم ز ديدارتان‏
         جز از كهترى نيست آيين من            مباد آز و گردن كشى دين من‏
         چو بشنيد تور از برادر چنين            بابرو ز خشم اندر آورد چنين‏
         نيامدش گفتار ايرج پسند            نبد راستى نزد او ارجمند
         بكرسى بخشم اندر آورد پاى            همى گفت و بر جست هزمان ز جاى‏
         يكايك بر آمد ز جاى نشست            گرفت آن گران كرسى زر بدست‏
         بزد بر سر خسرو تاج دار            از و خواست ايرج بجان زينهار
         نيايدت گفت ايچ بيم از خداى            نه شرم از پدر خود همينست راى‏
         مكش مر مرا كت سرانجام كار            بپيچاند از خون من كردگار
         مكن خويشتن را ز مردم كشان            كزين پس نيابى ز من خود نشان‏
         بسنده كنم زين جهان گوشه            بكوشش فراز آورم توشه‏
         بخون برادر چه بندى كمر            چه سوزى دل پير گشته پدر
         جهان خواستى يافتى خون مريز            مكن با جهاندار يزدان ستيز
         سخن را چو بشنيد پاسخ نداد            همان گفتن آمد همان سرد باد
         يكى خنجر آبگون بر كشيد            سراپاى او چادر خون كشيد
         بدان تيز زهر آبگون خنجرش            همى كرد چاك آن كيانى برش‏
         فرود آمد از پاى سرو سهى            گسست آن كمرگاه شاهنشهى‏
         دوان خون از آن چهره ارغوان            شد آن نامور شهريار جوان‏
         جهانا بپرورديش در كنار            و ز آن پس ندادى بجان زينهار
         نهانى ندانم ترا دوست كيست            بدين آشكارت ببايد گريست‏
         سر تاجور ز آن تن پيلوار            بخنجر جدا كرد و برگشت كار
         بياگند مغزش بمشك و عبير            فرستاد نزد جهان بخش پير
         چنين گفت كاينت سر آن نياز            كه تاج نياگان بدو گشت باز
         كنون خواه تاجش ده و خواه تخت            شد آن سايه‏گستر نيازى درخت‏
         برفتند باز آن دو بيداد شوم            يكى سوى ترك و يكى سوى روم‏
                        [ آگاهى يافتن فريدون از كشته شدن ايرج‏]
          فريدون نهاده دو ديده براه            سپاه و كلاه آرزومند شاه‏
         چو هنگام برگشتن شاه بود            پدر زان سخن خود كى آگاه بود
         همى شاه را تخت پيروزه ساخت            همى تاج را گوهر اندر نشاخت‏
         پذيره شدن را بياراستند            مى و رود و رامشگران خواستند
         تبيره ببردند و پيل از درش            ببستند آذين بهر كشورش‏
         بزين اندرون بود شاه و سپاه            يكى گرد تيره بر آمد ز راه‏
         هيونى برون آمد از تيره گرد            نشسته برو سوگوارى بدرد
         خروشى بر آورد دل سوگوار            يكى زرّ تابوتش اندر كنار
         بتابوت زر اندرون پرنيان            نهاده سر ايرج اندر ميان‏
                        شاهنامه، ص: 43
         ابا ناله و آه و با روى زرد            بپيش فريدون شد آن شوخ‏مرد
         ز تابوت زر تخته برداشتند            كه گفتار او خوار پنداشتند
         ز تابوت چون پرنيان بركشيد            سر ايرج آمد بريده پديد
         بيافتاد ز اسپ آفريدون بخاك            سپه سربسر جامه كردند چاك‏
         سيه شد رخ و ديدگان شد سپيد            كه ديدن دگرگونه بودش اميد
         چو خسرو بر آن گونه آمد ز راه            چنين بازگشت از پذيره سپاه‏
         دريده درفش و نگونسار كوس            رخ نامداران برنگ آبنوس‏
         تبيره سيه كرده و روى پيل            پراكنده بر تازى اسپانش نيل‏
         پياده سپهبد پياده سپاه            پر از خاك سر بر گرفتند راه‏
         خروشيدن پهلوانان بدرد            كنان گوشت تن را بر آن رادمرد
         [ برين گونه گردد بما بر سپهر            بخواهد ربودن چو بنمود چهر]
         [ مبر خود بمهر زمانه گمان            نه نيكو بود راستى در كمان‏]
         [ چو دشمنش گيرى نمايدت مهر            و گر دوست خوانى نبينش چهر]
         [ يكى پند گويم ترا من درست            دل از مهر گيتى ببايدت شست‏]
         سپه داغ دل شاه با هاى و هوى            سوى باغ ايرج نهادند روى‏
         [ بروزى كجا جشن شاهان بدى            و زان پيشتر بزمگاهان بدى‏]
         فريدون سر شاه‏پور جوان            بيامد ببر بر گرفته نوان‏
         بر آن تخت شاهنشهى بنگريد            سر شاه را نز در تاج ديد
         همان حوض شاهان و سرو سهى            درخت گلفشان و بيد و بهى‏
         تهى ديد از آزادگان جشنگاه            بكيوان بر آورده گرد سياه‏
         همى سوخت باغ و همى خست روى            همى ريخت اشك و همى كند موى‏
         ميان را بزنّار خونين ببست            فكند آتش اندر سراى نشست‏
         گلستانش بر كند و سروان بسوخت            بيكبارگى چشم شادى بدوخت‏
         نهاده سر ايرج اندر كنار            سر خويشتن كرد زى كردگار
         همى گفت كاى داور دادگر            بدين بى‏گنه كشته اندر نگر
         بخنجر سرش كنده در پيش من            تنش خورده شيران آن انجمن‏
         دل هر دو بيداد از آن سان بسوز            كه هرگز نبينند جز تيره روز
         بداغى جگرشان كنى آژده            كه بخشايش آرد بريشان دده‏
         همى خواهم از روشن كردگار            كه چندان زمان يابم از روزگار
         كه از تخم ايرج يكى نامور            بيايد برين كين ببندد كمر
         چو ديدم چنين زان سپس شايدم            اگر خاك بالا بپيمايدم‏
         برين گونه بگريست چندان بزار            همى تا گيا رستش اندر كنار
         زمين بستر و خاك بالين او            شده تيره روشن جهان بين او
         در بار بسته گشاده زبان            همى گفت كاى داور راستان‏
         كس از تاج داران بدين سان نمرد            كه مر دست اين نامبردار گرد
         سرش را بريده بزار اهرمن            تنش را شده كام شيران كفن‏
         خروشى بزارى و چشمى پر آب            ز هر دام و دد برده آرام و خواب‏
                        شاهنامه، ص: 44
         سراسر همه كشورش مرد و زن            بهر جاى كرده يكى انجمن‏
         همه ديده پر آب و دل پر ز خون            نشسته بتيمار و گرم اندرون‏
         همه جامه كرده كبود و سياه            نشسته باندوه در سوگ شاه‏
         چه مايه چنين روز بگذاشتند            همه زندگى مرگ پنداشتند
                        [ گفتار اندر زادن دختر ايرج‏]
          بر آمد برين نيز يك چندگاه            شبستان ايرج نگه كرد شاه‏
         يكى خوب چهره پرستنده ديد            كجا نام او بود ماه آفريد
         كه ايرج برو مهر بسيار داشت            قضا را كنيزك ازو بار داشت‏
         [ پرى چهره را بچه بود در نهان            از آن شاد شد شهريار جهان‏]
         از آن خوب رخ شد دلش پر اميد            بكين پسر داد دل را نويد
         چو هنگامه زادن آمد پديد            يكى دختر آمد ز ماه آفريد
         جهانى گرفتند پروردنش            بر آمد بناز و بزرگى تنش‏
         مر آن ماه رخ را ز سر تا بپاى            تو گفتى مگر ايرجستى بجاى‏
         چو بر جست و آمدش هنگام شوى            چو پروين شدش روى و چون مشك موى‏
         نيا نام زد كرد شويش پشنگ            بدو داد و چندى بر آمد درنگ‏
                        [ زادن منوچهر از مادرش‏]
          يكى پور زاد آن هنرمند ماه            چگونه سزاوار تخت و كلاه‏
         چو از مادر مهربان شد جدا            سبك تاختندش بنزد نيا
         بدو گفت موبد كه اى تاجور            يكى شاد كن دل بايرج نگر
         جهان بخش را لب پر از خنده شد            تو گفتى مگر ايرجش زنده شد
         نهاد آن گرانمايه را بر كنار            نيايش همى كرد با كردگار
         همى گفت كين روز فرخنده باد            دل بد سگالان ما كنده باد
         همان كز جهان آفرين كرد ياد            ببخشود و ديده بدو باز داد
         فريدون چو روشن جهان را بديد            بچهر نو آمد سبك بنگريد
         چنين گفت كز پاك مام و پدر            يكى شاخ شايسته آمد ببر
         مى روشن آمد ز پر مايه جام            مر آن چهر دارد منوچهر نام‏
         چنان پروريدش كه باد هوا            برو بر گذشتى نبودى روا
         پرستنده كش ببر داشتى            زمين را به پى هيچ نگذاشتى‏
         [ بپاى اندرش مشك سارا بدى            روان بر سرش چتر ديبا بدى‏]
         چنين تا بر آمد برو ساليان            نيامدش ز اختر زمانى زيان‏
         هنرها كه آيد شهانرا بكار            بياموختش نامور شهريار
         چو چشم و دل پادشا باز شد            سپه نيز با او هم آواز شد
         نيا تخت زرّين و گرز گران            بدو داد و پيروزه تاج سران‏
         سراپرده ديبه هفت رنگ            بدو اندرون خيمه‏هاى پلنگ‏
         چه اسپان تازى بزرّين ستام            چه شمشير هندى بزرّين نيام‏
         چه از جوشن و ترگ و رومى زره            گشادند مر بندها را گره‏
         كمانهاى چاچى و تير خدنگ            سپرهاى چينى و ژوپين جنگ‏
         برين گونه آراسته گنجها            كه بودش بگرد آمده رنجها
                        شاهنامه، ص: 45
         سراسر سزاى منوچهر ديد            دل خويش را زو پر از مهر ديد
         كليد در گنج آراسته            بگنجور او داد با خواسته‏
         همه پهلوانان لشكرش را            همه نامداران كشورش را
         بفرمود تا پيش او آمدند            همه با دلى كينه‏جو آمدند
         بشاهى برو آفرين خواندند            زبرجد بتاجش بر افشاندند
         [ چو جشنى بد اين روزگار بزرگ            شده در جهان ميش پيدا ز گرگ‏]
         سپهدار چون قارن كاوگان            سپهكش چو شيروى و چون آوگان‏
         چو شد ساخته كار لشكر همه            بر آمد سر شهريار از رمه‏
                        [ آگاهى شدن سلم و تور از منوچهر]
          بسلم و بتور آمد اين آگهى            كه شد روشن آن تخت شاهنشهى‏
         دل هر دو بيدادگر پر نهيب            كه اختر همى رفت سوى نشيب‏
         [ نشستند هر دو بانديشگان            شده تيره روز جفا پيشگان‏]
         يكايك بر آن رايشان شد درست            كزان رويشان چاره بايست جست‏
         [ كه سوى فريدون فرستند كس            بپوزش كجا چاره اين بود بس‏]
         بجستند از آن انجمن هر دوان            يكى پاك دل مرد چيره زبان‏
         بدان مرد با هوش و با راى و شرم            بگفتند با لابه بسيار گرم‏
         [ در گنج خاور گشادند باز            بديدند هول نشيب از فراز]
         ز گنج گهر تاج زر خواستند            همى پشت پيلان بياراستند
         بگردونها بر چه مشك و عبير            چه ديبا و دينار و خز و حرير
         ابا پيل گردونكش و رنگ و بوى            ز خاور بايران نهادند روى‏
         هر آن كس كه بد بر در شهريار            يكايك فرستادشان يادگار
         چو پردخته‏شان شد دل از خواسته            فرستاده آمد بر آراسته‏
         بدادند نزد فريدون پيام            نخست از جهاندار بردند نام‏
         كه جاويد باد آفريدون گرد            همه فرّهى ايزد او را سپرد
         سرش سبز باد و تنش ارجمند            منش بر گذشته ز چرخ بلند
         بدان كان دو بدخواه بيدادگر            پر از آب ديده ز شرم پدر
         پشيمان شده داغ دل بر گناه            همى سوى پوزش نمايند راه‏
         [ چه گفتند دانندگان خرد            كه هر كس كه بد كرد كيفر برد]
         [ بماند بتيمار و دل پر ز درد            چو ما مانده‏ايم اى شه رادمرد]
         [ نوشته چنين بودمان از بوش            برسم بوش اندر آمد روش‏]
         [ هژبر جهان سوز و نر اژدها            ز دام قضا هم نيابد رها]
         [ و ديگر كه فرمان ناپاك ديو            ببرّد دل از ترس كيهان خديو]
         [ بما بر چنين خيره شد راى بد            كه مغز دو فرزند شد جاى بد]
         همى چشم داريم از آن تاجور            كه بخشايش آرد بما بر مگر
         [ اگر چه بزرگست ما را گناه            به بى‏دانشى بر نهد پيشگاه‏]
         [ و ديگر بهانه سپهر بلند            كه گاهى پناهست و گاهى گزند]
         [ سوم ديو كاندر ميان چون نوند            ميان بسته دارد ز بهر گزند]
                        شاهنامه، ص: 46
         اگر پادشا را سر از كين ما            شود پاك و روشن شود دين ما
         منوچهر را با سپاه گران            فرستد بنزديك خواهشگران‏
         بدان تا چو بنده بپيشش بپاى            بباشيم جاويد و اينست راى‏
         مگر كان درختى كزين كين برست            بآب دو ديده توانيم شست‏
         [ بپوييم تا آب و رنجش دهيم            چو تازه شود تاج و گنجش دهيم‏]
                        [ پيام فرستادن پسران نزد فريدون‏]
          فرستاده آمد دلى پر سخن            سخن را نه سر بود پيدا نه بن‏
         ابا پيل و با گنج و با خواسته            بدرگاه شاه آمد آراسته‏
         بشاه آفريدون رسيد آگهى            بفرمود تا تخت شاهنشهى‏
         بديباى چينى بياراستند            كلاه كيانى بپيراستند
         نشست از بر تخت پيروزه شاه            چو سرو سهى بر سرش گرد ماه‏
         ابا تاج و با طوق و با گوشوار            چنانچون بود در خور شهريار
         خجسته منوچهر بر دست شاه            نشسته نهاده بسر بر كلاه‏
         [ بزرين عمود و بزرين كمر            زمين كرده خورشيدگون سربسر]
         دو رويه بزرگان كشيده رده            سراپاى يك سر بزر آژده‏
         [ بيك دست بر بسته شير و پلنگ            بدست دگر ژنده پيلان جنگ‏]
         برون شد ز درگاه شاپور گرد            فرستاده سلم را پيش برد
         فرستاده چون ديد درگاه شاه            پياده دوان اندر آمد ز راه‏
         چون نزديك شاه آفريدون رسيد            سر و تخت و تاج بلندش بديد
         ز بالا فرو برد سر پيش اوى            همى بر زمين بر بماليد روى‏
         گرانمايه شاه جهان كدخداى            بكرسى‏ء زرّين و را كرد جاى‏
         فرستاده بر شاه كرد آفرين            كه اى نازش تاج و تخت و نگين‏
         زمين گلشن از پايه تخت تست            زمان روشن از مايه بخت تست‏
         همه بنده خاك پاى توايم            همه پاك زنده براى توايم‏
         پيام دو خونى بگفتن گرفت            همه راستيها نهفتن گرفت‏
         گشاده زبان مرد بسيار هوش            بدو داده شاه جهاندار گوش‏
         [ ز كردار بد پوزش آراستن            منوچهر را نزد خود خواستن‏]
         [ ميان بستن او را بسان رهى            سپردن بدو تاج و تخت مهى‏]
         [ خريدن ازو باز خون پدر            بدينار و ديبا و تاج و كمر]
         [ فرستاده گفت و سپهبد شنيد            مر آن بند را پاسخ آمد كليد]
                        [ پاسخ دادن فريدون پسران را]
          چو بشنيد شاه جهان كدخداى            پيام دو فرزند ناپاك راى‏
         يكايك بمرد گرانمايه گفت            كه خورشيد را چون توانى نهفت‏
         نهان دل آن دو مرد پليد            ز خورشيد روشن‏تر آمد پديد
         [ شنيدم همه هر چه گفتى سخن            نگه كن كه پاسخ چه يابى ز بن‏]
         بگو آن دو بى‏شرم ناپاك را            دو بيداد و بد مهر و ناباك را
         كه گفتار خيره نيرزد بچيز            ازين در سخن خود نرانيم نيز
         اگر بر منوچهرتان مهر خاست            تن ايرج نامورتان كجاست‏
         كه كام دد و دام بودش نهفت            سرش را يكى تنگ تابوت جفت‏
                        شاهنامه، ص: 47
         كنون چون ز ايرج بپرداختيد            بكين منوچهر بر ساختيد
         نبينيد رويش مگر با سپاه            ز پولاد بر سر نهاده كلاه‏
         [ ابا گرز و با كاويانى درفش            زمين كرده از سمّ اسپان بنفش‏]
         [ سپهدار چون قارن رزم زن            چو شاپور و نستوه شمشير زن‏]
         [ بيك دست شيدوش جنگى بپاى            چو شيروى شيراوژن رهنماى‏]
         [ چو سام نريمان و سرو يمن            بپيش سپاه اندرون راى‏زن‏]
         درختى كه از كين ايرج برست            بخون برگ و بارش بخواهيم شست‏
         از آن تا كنون كين او كس نخواست            كه پشت زمانه نديديم راست‏
         نه خوب آمدى با دو فرزند خويش            كجا جنگ را كردمى دست پيش‏
         كنون زان درختى كه دشمن بكند            برومند شاخى بر آمد بلند
         بيايد كنون چون هژبر ژيان            بكين پدر تنگ بسته ميان‏
         فرستاده آن هول گفتار ديد            نشست منوچهر سالار ديد
         بپژمرد و برخاست لرزان ز جاى            هم آنگه بزين اندر آورد پاى‏
         همه بودنيها بروشن روان            بديد آن گرانمايه مرد جوان‏
         كه با سلم و با تور گردان سپهر            نه بس دير چين اندر آرد بچهر
         بيامد بكردار باد دمان            سرى پر ز پاسخ دلى پر گمان‏
         ز ديدار چون خاور آمد پديد            بهامون كشيده سراپرده ديد
         بيامد بدرگاه پرده سراى            بپرده درون بود خاور خداى‏
         يكى خيمه پرنيان ساخته            ستاره زده جاى پرداخته‏
         دو شاه دو كشور نشسته براز            بگفتند كامد فرستاده باز
         بيامد هم آنگاه سالار بار            فرستاده را برد زى شهريار
         نشستنگهى نو بياراستند            ز شاه نو آيين خبر خواستند
         بجستند هر گونه آگهى            ز ديهيم و ز تخت شاهنشهى‏
         ز شاه آفريدون و از لشكرش            ز گردان جنگى و از كشورش‏
         و ديگر ز كردار گردان سپهر            كه دارد همى بر منوچهر مهر
         بزرگان كدامند و دستور كيست            چه مايستشان گنج و گنجور كيست‏
         فرستاده گفت آنكه روشن بهار            بديد و ببيند در شهريار
         بهاريست خرّم در ارديبهشت            همه خاك عنبر همه زرّ خشت‏
         سپهر برين كاخ و ميدان اوست            بهشت برين روى خندان اوست‏
         ببالاى ايوان او راغ نيست            بپهناى ميدان او باغ نيست‏
         [ چو رفتم بنزديك ايوان فراز            سرش با ستاره همى گفت راز]
         [ بيك دست پيل و بيك دست شير            جهان را بتخت اندر آورده زير]
         ابر پشت پيلانش بر تخت زر            ز گوهر همه طوق شيران نر
         تبيره زنان پيش پيلان بپاى            ز هر سو خروشيدن كرّه ناى‏
         تو گفتى كه ميدان بجوشد همى            زمين باسمان بر خروشد همى‏
         خرامان شدم پيش آن ارجمند            يكى تخت پيروزه ديدم بلند
         نشسته برو شهريارى چو ماه            ز ياقوت رخشان بسر بر كلاه‏
                        شاهنامه، ص: 48
         چو كافور موى و چو گلبرگ روى            دل آزرم جوى و زبان چرب گوى‏
         جهان را ازو دل به بيم و اميد            تو گفتى مگر زنده شد جمشيد
         منوچهر چون زاد سرو بلند            بكردار طهمورث ديوبند
         نشسته بر شاه بر دست راست            تو گوئى زبان و دل پادشاست‏
         [ بپيش اندرون قارن رزم زن            بدست چپش سرو شاه يمن‏]
         [ چو شاه يمن سرو دستورشان            چو پيروز گرشاسپ گنجورشان‏]
         [ شمار در گنجها ناپديد            كس اندر جهان آن بزرگى نديد]
         همه گرد ايوان دو رويه سپاه            بزرين عمود و بزرين كلاه‏
         [ سپهدار چون قارن كاوگان            بپيش سپاه اندرون آوگان‏]
         [ مبارز چو شيروى درّنده شير            چو شاپور يل ژنده پيلِ دلير]
         چنو بست بر كوهه پيل كوس            هوا گردد از گرد چون آبنوس‏
         گر آيند زى ما بجنگ آن گروه            شود كوه هامون و هامون كوه‏
         همه دل پر از كين و پر چين بروى            بجز جنگشان نيست چيز آرزوى‏
         بريشان همه بر شمرد آنچه ديد            سخن نيز كز آفريدون شنيد
         دو مرد جفا پيشه را دل ز درد            بپيچيد و شد رويشان لاژورد
         نشستند و جستند هر گونه راى            سخن را نه سر بود پيدا نه پاى‏
         بسلم بزرگ آنگهى تور گفت            كه آرام و شادى ببايد نهفت‏
         [ نبايد كه آن بچّه نره شير            شود تيز دندان و گردد دلير]
         [ چنان نامور بى‏هنر چون بود            كش آموزگار آفريدون بود]
         [ نبيره چو شد راى زن بانيا            از ان جايگه بردمد كيميا]
         ببايد بسيچيد ما را بجنگ            شتاب آوريدن بجاى درنگ‏
         ز لشكر سواران برون تاختند            ز چين و ز خاور سپه ساختند
         فتاد اندران بوم و بر گفت‏گوى            جهانى بديشان نهادند روى‏
         سپاهى كه آن را كرانه نبود            بدان بد كه اختر جوانه نبود
         ز خاور دو لشكر بايران كشيد            بخفتان و خود اندرون ناپديد
         [ ابا ژنده پيلان و با خواسته            دو خونى بكينه دل آراسته‏]
                        [ فرستادن فريدون منوچهر را به جنگ تور و سلم‏]
          سپه چون بنزديك ايران كشيد            همانگه خبر با فريدون رسيد
         بفرمود پس تا منوچهر شاه            ز پهلو بهامون گذارد سپاه‏
         [ يكى داستان زد جهان ديده كى            كه مرد جوان چون بود نيك پى‏]
         [ بدام آيدش ناسگاليده ميش            پلنگ از پس پشت و صياد پيش‏]
         [ شكيبائى و هوش و راى و خرد            هژبر از بيابان بدام آورد]
         [ و ديگر ز بد مردم بد كنش            بفرجام روزى بپيچد تنش‏]
         [ بباد افره آنگه شتابيدمى            كه تفسيده آهن بتابيدمى‏]
         چو لشكر منوچهر بر ساده دشت            برون برد آنجا ببد روز هشت‏
         فريدونش هنگام رفتن بديد            سخنها بدانش بدو گستريد
         [ منوچهر گفت اى سرافراز شاه            كَى آيد كسى پيش تو كينه خواه‏]
                        شاهنامه، ص: 49
         [ مگر بد سگالد بدو روزگار            بجان و تن خود خورد زينهار]
         [ من اينك ميان را برومى زره            ببندم كه نگشايم از تن گره‏]
         [ بكين جستن از دشت آوردگاه            برآرم بخورشيد گرد سپاه‏]
         [ از آن انجمن كس ندارم بمرد            كجا جست يارند با من نبرد]
         بفرمود تا قارن رزم جوى            ز پهلو بدشت اندر آورد روى‏
         سراپرده شاه بيرون كشيد            درفش همايون بهامون كشيد
         [ همى رفت لشكر گروها گروه            چو دريا بجوشيد هامون و كوه‏]
         [ چنان تيره شد روز روشن ز گرد            تو گفتى كه خورشيد شد لاجورد]
         [ ز كشور بر آمد سراسر خروش            همى كر شدى مردم تيز گوش‏]
         [ خروشيدن تازى اسپان ز دشت            ز بانگ تبيره همى بر گذشت‏]
         [ ز لشكرگه پهلوان تا دو ميل            كشيده دو رويه رده ژنده پيل‏
         [ از آن شصت بر پشتشان تخت زر            بزر اندرون چند گونه گهر]
         [ چو سيصد بنه بر نهادند بار            چو سيصد همان از در كارزار]
         [ همه زير بر گستوان اندرون            نبدشان جز از چشم ز آهن برون‏]
         [ سراپرده شاه بيرون زدند            ز تميشه لشكر بهامون زدند]
         [ سپهدار چون قارن كينه دار            سواران جنگى چو سيصد هزار]
         [ همه نامداران جوشن‏وران            برفتند با گرزهاى گران‏]
         [ دليران يكايك چو شير ژيان            همه بسته بر كين ايرج ميان‏]
         [ بپيش اندرون كاويانى درفش            بچنگ اندرون تيغهاى بنفش‏]
         [ منوچهر با قارن پيل تن            برون آمد از بيشه نارون‏]
         [ بيامد بپيش سپه بر گذشت            بياراست لشكر بران پهن دشت‏]
         [ چپ لشكرش را بگرشاسپ داد            ابر ميمنه سام يل با قباد]
         [ رده بر كشيده ز هر سو سپاه            منوچهر با سرو در قلب گاه‏]
         [ همى تافت چون مه ميان گروه            نبود ايچ پيدا ز افراز كوه‏]
         [ سپه كش چو قارن مبارز چو سام            سپه بر كشيده حسام از نيام‏]
         [ طلايه بپيش اندرون چون قباد            كمين ور چو گرد تليمان نژاد]
         [ يكى لشكر آراسته چون عروس            بشيران جنگى و آواى كوس‏]
         بتور و بسلم آگهى تاختند            كه ايرانيان جنگ را ساختند
         ز بيشه بهامون كشيدند صف            ز خون جگر بر لب آورده كف‏
         دو خونى همان با سپاهى گران            برفتند آگنده از كين سران‏
         [ كشيدند لشكر بدشت نبرد            الانان دژ را پس پشت كرد]
         [ يكايك طلايه بيامد قباد            چو تور آگهى يافت آمد چو باد]
         [ بدو گفت نزد منوچهر شو            بگويش كه اى بى‏پدر شاه نو]
         [ اگر دختر آمد ز ايرج نژاد            ترا تيغ و كوپال و جوشن كه داد]
         [ بدو گفت آرى گزارم پيام            بدين سان كه گفتى و بردى تو نام‏]
         [ و ليكن گر انديشه گردد دراز            خرد با دل تو نشيند براز]
         [ بدانى كه كاريت هولست پيش            بترسى ازين خام گفتار خويش‏]
                        شاهنامه، ص: 50
         [ اگر بر شما دام و دد روز و شب            همى گريدى نيستى بس عجب‏]
         [ كه از بيشه نارون تا بچين            سواران جنگند و مردان كين‏]
         [ درفشيدن تيغهاى بنفش            چو بينيد با كاويانى درفش‏]
         [ بدرّد دل و مغزتان از نهيب            بلندى ندانيد باز از نشيب‏]
         [ قباد آمد آنگه بنزديك شاه            بگفت آنچه بشنيد ازان رزم خواه‏]
         [ منوچهر خنديد و گفت آنگهى            كه چونين نگويد مگر ابلهى‏]
         [ سپاس از جهاندار هر دو جهان            شناسنده آشكار و نهان‏]
         [ كه داند كه ايرج نياى منست            فريدون فرخ گواى منست‏]
         [ كنون گر بجنگ اندر آريم سر            شود آشكارا نژاد و گهر]
         [ بزور خداوند خورشيد و ماه            كه چندان نمانم ورا دستگاه‏]
         [ كه برهم زند چشم زير و زبر            بريده بلشكر نمايمش سر]
         [ بفرمود تا خوان بياراستند            نشستنگه رود و مى‏واستند]
                        [ تاخت كردن منوچهر بر سپاه تور]
         [ بدان گه كه روشن جهان تيره گشت            طلايه پراگنده بر گرد دشت‏]
         [ بپيش سپه قارن رزم زن            ابا راى زن سرو شاه يمن‏]
         [ خروشى بر آمد ز پيش سپاه            كه اى نامداران و مردان شاه‏]
         [ بكوشيد كين جنگ آهرمنست            همان در دو كين است و خون خستنست‏]
         [ ميان بسته داريد و بيدار بيد            همه در پناه جهاندار بيد]
         [ كسى كو شود كشته زين رزمگاه            بهشتى بود شسته پاك از گناه‏]
         [ هر آن كس كه از لشكر چين و روم            بريزند خون و بگيرند بوم‏]
         [ همه نيكنامند تا جاودان            بمانند با فره موبدان‏]
         [ هم از شاه يابند ديهيم و تخت            ز سالار زرّ و ز دادار بخت‏]
         [ چو پيدا شود پاك روز سپيد            دو بهره بپيمايد از چرخ شيد]
         [ ببنديد يك سر ميان يلى            ابا گرز و با خنجر كابلى‏]
         [ بداريد يك سر همه جاى خويش            يكى از دگر پاى منهيد پيش‏]
         [ سران سپه مهتران دلير            كشيدند صف پيش سالار شير]
         [ بسالار گفتند ما بنده‏ايم            خود اندر جهان شاه را زنده‏ايم‏]
         [ چو فرمان دهد ما هميدون كنيم            زمين را ز خون رود جيحون كنيم‏]
         [ سوى خيمه خويش باز آمدند            همه با سرى كينه ساز آمدند]
                        [ مردانگى منوچهر و سپاه او در جنگ با تور]
          سپيده چو از تيره شب بر دميد            ميان شب تيره اندر خميد
         منوچهر برخاست از قبلگاه            ابا جوشن و تيغ و رومى كلاه‏
         [ سپه يك سره نعره برداشتند            سنانها بابر اندر افراشتند]
         [ پر از خشم سر ابروان پر ز چين            همى بر نوشتند روى زمين‏]
         چپ و راست و قلب و جناح سپاه            بياراست لشكر چو بايست شاه‏
         [ زمين شد بكردار كشتى بر آب            تو گفتى سوى غرق دارد شتاب‏]
         بزد مهره بر كوهه ژنده پيل            زمين جنب جنبان چو درياى نيل‏
                        شاهنامه، ص: 51
         [ همان پيش پيلان تبيره زنان            خروشان و جوشان و پيلان دمان‏]
         يكى بزمگاهست گفتى بجاى            ز شيپور و ناليدن كرّه ناى‏
         برفتند از جاى يك سر چو كوه            دهاده بر آمد ز هر دو گروه‏
         بيابان چو درياى خون شد درست            تو گفتى كه روى زمين لاله رست‏
         پى ژنده پيلان بخون اندرون            چنانچون ز بيجاده باشد ستون‏
         همه چيرگى با منوچهر بود            كزو مغز گيتى پر از مهر بود
         چنين تا شب تيره سر بر كشيد            درخشنده خورشيد شد ناپديد]
         [ زمانه بيك سان ندارد درنگ            گهى شهد و نوش است و گاهى شرنگ‏]
         دل تور و سلم اندر آمد بجوش            براه شبيخون نهادند گوش‏
         چو شب روز شد كس نيامد بجنگ            دو جنگى گرفتند ساز درنگ‏
                        [ كشته شدن تور بر دست منوچهر]
          چو از روز رخشنده نيمى برفت            دل هر دو جنگى ز كينه بتفت‏
         بتدبير يك با دگر ساختند            همه راى بيهوده انداختند
         كه چون شب شود ما شبيخون كنيم            همه دشت و هامون پر از خون كنيم‏
         چو كار آگهان آگهى يافتند            دوان زى منوچهر بشتافتند
         رسيدند پيش منوچهر شاه            بگفتند تا برنشاند سپاه‏
         منوچهر بشنيد و بگشاد گوش            سوى چاره شد مرد بسيار هوش‏
         سپه را سراسر بقارن سپرد            كمين‏گاه بگزيد سالار گرد
         ببرد از سران نامور سى هزار            دليران و گردان خنجرگزار
         [ كمين‏گاه را جاى شايسته ديد            سواران جنگى و بايسته ديد]
         چو شب تيره شد تور با صد هزار            بيامد كمربسته كارزار
         شبيخون سگاليده و ساخته            بپيوسته تير و كمان آخته‏
         چو آمد سپه ديد بر جاى خويش            درفش فروزنده بر پاى پيش‏
         جز از جنگ و پيكار چاره نديد            خروش از ميان سپه بر كشيد
         ز گرد سواران هوا بست ميغ            چو برق درخشنده پولاد تيغ‏
         هوا را تو گفتى همى بر فروخت            چو الماس روى زمين را بسوخت‏
         بمغز اندرون بانگ پولاد خاست            بابر اندرون آتش و باد خاست‏
         بر آورد شاه از كمين‏گاه سر            نبد تور را از دو رويه گذر
         عنان را بپيچيد و برگاشت روى            بر آمد ز لشكر يكى هاى‏هوى‏
         دمان از پس ايدر منوچهر شاه            رسيد اندر آن نامور كينه خواه‏
         يكى نيزه انداخت بر پشت او            نگونسار شد خنجر از مشت او
         ز زين بر گرفتش بكردار باد            بزد بر زمين داد مردى بداد
         سرش را هم آنگه ز تن دور كرد            دد و دام را از تنش سور كرد
         بيامد بلشكرگه خويش باز            بديدار آن لشكر سرفراز
                        [ پيروز نامه منوچهر نزد فريدون‏]
          بشاه آفريدون يكى نامه كرد            ز مشك و ز عنبر سر خامه كرد
         [ نخست از جهان آفرين كرد ياد            خداوند خوبى و پاكى و داد]
                        شاهنامه، ص: 52
         [ سپاس از جهاندار فريادرس            نگيرد بسختى جز او دست كس‏]
         [ دگر آفرين بر فريدون برز            خداوند تاج و خداوند گرز]
         [ همش داد و هم دين و هم فرّهى             همش تاج و هم تخت شاهنشهى‏]
         [ همه راستى راست از بخت اوست            همه فرّ و زيبايى از تخت اوست‏]
         [ رسيدم بخوبى بتوران زمين            سپه بر كشيديم و جستيم كين‏]
         [ سه جنگ گران كرده شد در سه روز            چه در شب چه در هور گيتى فروز]
         [ از ايشان شبيخون و از ما كمين            كشيديم و جستيم هر گونه كين‏]
         [ شنيدم كه ساز شبيخون گرفت            ز بيچارگى بند افسون گرفت‏]
         [ كمين ساختم از پس پشت اوى            نماندم بجز باد در مشت اوى‏]
         [ يكايك چو از جنگ برگاشت روى            پى اندر گرفتم رسيدم بدوى‏]
         [ بخفتانش بر نيزه بگذاشتم            بنيرو از ان زينش بر داشتم‏]
         [ بينداختم چون يكى اژدها            بريدم سرش از تن بى‏بها]
         [ فرستادم اينك بنزد نيا            بسازم كنون سلم را كيميا]
         چنانچون سر ايرج شهريار            بتابوت زر اندر افگند خوار
         بنامه درون اين سخن كرد ياد            هيونى بر افگند بر سان باد
         فرستاده آمد رخى پر ز شرم            دو چشم از فريدون پر از آب گرم‏
         كه چون برد خواهد سر شاه چين            بريده بر شاه ايران زمين‏
         كه فرزند گر سر بپيچد ز دين            پدر را بدو مهر افزون ز كين‏
         گنه بس گران بود و پوزش نبرد            و ديگر كه كين خواه او بود گرد
         بيامد فرستاده شوخ‏روى            سر تور بنهاد در پيش اوى‏
         فريدون همى بر منوچهر بر            يكى آفرين خواست از دادگر
                        [ گرفتن قارن دژ الانان را]
          بسلم آگهى رفت ازين رزمگاه            و زان تيرگى كاندر آمد بما
         پس پشتش اندر يكى حصن بود            بر آورده سر تا بچرخ كبود
         چنان ساخت كايد بدان حصن باز            كه دارد زمانه نشيب و فراز
         هم اين يك سخن قارن انديشه كرد            كه برگاشتش سلم روى از نبرد
         كالانى دژش باشد آرامگاه            سزد گر برو بر بگيريم راه‏
         كه گر حصن دريا شود جاى اوى            كسى نگسلاند ز بن پاى اوى‏
         يكى جاى دارد سر اندر سحاب            بچاره بر آورده از قعر آب‏
         نهاده ز هر چيز گنجى بجاى            فگنده برو سايه پرّ هماى‏
         مرا رفت بايد بدين چاره زود            ركاب و عنان را ببايد بسود
         اگر شاه بيند ز جنگ آوران            بكهتر سپارد سپاهى گران‏
         همان با درفش همايون شاه            هم انگشتر تور با من براه‏
         ببايد كنون چاره ساختن            سپه را بحصن اندر انداختن‏
         من و گرد گرشاسپ و اين تيره شب            برين راز بر باد مگشاى لب‏
         چو روى هوا گشت چون آبنوس            نهادند بر كوهه پيل كوس‏
         همه نامداران پر خاشجوى            ز خشكى بدريا نهادند روى‏
                        شاهنامه، ص: 53
         سپه را بشيروى بسپرد و گفت            كه من خويشتن را بخواهم نهفت‏
         شوم سوى دژبان بپيغمبرى            نمايم بدو مهر انگشترى‏
         چو در دژ شوم بر فرازم درفش            درفشان كنم تيغهاى بنفش‏
         شما روى يك سر سوى دژ نهيد            چنانك اندر آييد دميد و دهيد
         سپه را بنزديك دريا بماند            بشيروى شيراوژن و خود براند
         بيامد چو نزديكى دژ رسيد            سخن گفت و دژدار مُهرش بديد
         چنين گفت كز نزد تور آمدم            بفرمود تا يك زمان دم زدم‏
         مرا گفت شو پيش دژبان بگوى            كه روز و شب آرام و خوردن مجوى‏
         كز ايدر درفش منوچهر شاه            سوى دژ فرستد همى با سپاه‏
         تو با او بنيك و ببد يار باش            نگهبان دژ باش و بيدار باش‏
         چو دژبان چنين گفتها را شنيد            همان مهر انگشترى را بديد
         همان گه در دژ گشادند باز            بديد آشكارا ندانست راز
         [ نگر تا سخنگوى دهقان چه گفت            كه راز دل آن ديد كو دل نهفت‏]
         [ مرا و ترا بندگى پيشه باد            ابا پيشه‏مان نيز انديشه باد]
         [ بنيك و ببد هر چه شايد بدن            ببايد همى داستانها زدن‏]
         [ چو دژدار و چون قارن رزمجوى            يكايك بروى اندر آورده روى‏]
         [ يكى بدسگال و يكى ساده دل            سپهبد بهر چاره آماده دل‏]
         [ همى جست آن روز تا شب زمان            نه آگاه دژدار از آن بدگمان‏]
         [ ببيگانه بر مهر خويشى نهاد            بداد از گزافه سر و دژ بباد]
         چو شب روز شد قارن رزمخواه            درفشى بر افراخت چون گرد ماه‏
         خروشيد و بنمود يك يك نشان            بشيروى و گردان گردنكشان‏
         چو شيروى ديد آن درفش يلى            بكين روى بنهاد با پر دلى‏
         در حصن بگرفت و اندر نهاد            سران را ز خون بر سر افسر نهاد
         بيك دست قارن بيك دست شير            بسر گرز و تيغ آتش و آب زير
         چو خورشيد بر تيغ گنبد رسيد            نه آيين دژ بد نه دژبان پديد
         نه دژ بود گفتى نه كشتى بر آب            يكى دود ديدى سر اندر سحاب‏
         درخشيدن آتش و باد خاست            خروش سواران و فرياد خاست‏
         چو خورشيد تابان ز بالا بگشت            چه آن دژ نمود و چه آن پهن دشت‏
         بكشتند از يشان فزون از شمار            همى دود از آتش بر آمد چو قار
         همه روى دريا شده قيرگون            همه روى صحرا شده جوى خون‏
                        [ گريختن سلم و كشته شدن او به دست منوچهر]
          تهى شد ز كينه سر كينه‏دار            گريزان همى رفت سوى حصار
         پس اندر سپاه منوچهر شاه            دمان و دنان بر گرفتند راه‏
         [ چو شد سلم تا پيش دريا كنار            نديد آنچه كشتى بر آن رهگذار]
         چنان شد ز بس كشته و خسته دشت            كه پوينده را راه دشوار گشت‏
         پر از خشم و پر كينه سالار نو            نشست از بر چرمه تيز رو
         بيفگند بر گستوان و بتاخت            بگرد سپه چرمه اندر نشاخت‏
                        شاهنامه، ص: 54
         رسيد آنگهى تنگ در شاه روم            خروشيد كاى مرد بيداد شوم‏
         بكشتى برادر ز بهر كلاه            كله يافتى چند پوئى براه‏
         كنون تاجت آوردم اى شاه و تخت            ببار آمد آن خسروانى درخت‏
         ز تاج بزرگى گريزان مشو            فريدونت گاهى بياراست نو
         [ درختى كه پروردى آمد ببار            بيابى هم اكنون برش در كنار]
         [ اگر بار خارست خود كشته            و گر پرنيانست خود رشته‏]
         همى تاخت اسپ اندرين گفت‏گوى            يكايك بتنگى رسيد اندر اوى‏
         يكى تيغ زد زود بر گردنش            بدو نيمه شد خسروانى تنش‏
         بفرمود تا سرش برداشتند            بنيزه بابر اندر افراشتند
         [ بماندند لشكر شگفت اندر اوى            از ان زور و آن بازوى جنگجوى‏]
         همه لشكر سلم همچون رمه            كه بپراگند روزگار دمه‏
         برفتند يك سر گروها گروه            پراگنده در دشت و دريا و كوه‏
         يكى پر خرد مرد پاكيزه مغز            كه بودش زبان پر ز گفتار نغز
         بگفتند تازى منوچهر شاه            شود گرم و باشد زبان سپاه‏
         بگويد كه گفتند ما كهتريم            زمين جز بفرمان او نسپريم‏
         گروهى خداوند بر چارپاى            گروهى خداوند كشت و سراى‏
         سپاهى بدين رزمگاه آمديم            نه بر آرزو كينه خواه آمديم‏
         كنون سر بسر شاه را بنده‏ايم            دل و جان بمهر وى آگنده‏ايم‏
         گرش راى جنگ است و خون ريختن            نداريم نيروى آويختن‏
         سران يك سره پيش شاه آوريم            بر او سر بى‏گناه آوريم‏
         براند هر آن كام كو را هواست            برين بى‏گنه جان ما پادشاست‏
         بگفت اين سخن مرد بسيار هوش            سپهدار خيره بدو داد گوش‏
         چنين داد پاسخ كه من كام خويش            بخاك افگنم بر كشم نام خويش‏
         هر آن چيز كان نز ره ايزديست            از آهرمنى گر ز دست بديست‏
         سراسر ز ديدار من دور باد            بدى را تن ديو رنجور باد
         شما گر همه كينه دار منيد            و گر دوستداريد و يار منيد
         چو پيروزگر دادمان دستگاه            گنه‏كار پيدا شد از بى‏گناه‏
         كنون روز دادست بيداد شد            سران را سر از كشتن آزاد شد
         [ همه مهر جوئيد و افسون كنيد            ز تن آلت جنگ بيرون كنيد]
         خروشى بر آمد ز پرده سراى            كه اى پهلوانان فرخنده راى‏
         ازين پس بخيره مريزيد خون            كه بخت جفا پيشگان شد نگون‏
         همه آلت لشكر و ساز جنگ            ببردند نزديك پور پشنگ‏
         سپهبد منوچهر بنواختشان            بر اندازه بر پايگه ساختشان‏
                        [ فرستادن سر سلم را به نزد فريدون‏]
          سوى دژ فرستاد شيروى را            جهان ديده مرد جهانجوى را
         بفرمود كان خواسته برگراى            نگه كن همه هر چه يابى بجاى‏
         بپيلان گردونكش آن خواسته            بدرگاه شاه آور آراسته‏
         بفرمود تا كوس رويين و ناى            زدند و فرو هشت پرده سراى‏
                        شاهنامه، ص: 55
         سپه را ز دريا بهامون كشيد            ز هامون سوى آفريدون كشيد
         چو آمد بنزديك تميشه باز            نيارا بديدار او بد نياز
         بر آمد ز در ناله كرّ ناى            سراسر بجنبيد لشكر ز جاى‏
         همه پشت پيلان ز پيروزه تخت            بياراست سالار پيروز بخت‏
         چه با مهد زرّين بديباى چين            بگوهر بياراسته همچنين‏
         چه با گونه گونه درفشان درفش            جهانى شده سرخ و زرد و بنفش‏
         ز درياى گيلان چو ابر سياه            دُمادُم بسارى رسيد آن سپاه‏
         [ چو آمد بنزديك شاه آن سپاه            فريدون پذيره بيامد براه‏]
         همه گيل مردان چو شير يله            ابا طوق زرين و مشكين كله‏
         پس پشت شاه اندر ايرانيان            دليران و هر يك چو شير ژيان‏
         بپيش سپاه اندرون پيل و شير            پس ژنده پيلان يلان دلير
         درفش درفشان چو آمد پديد            سپاه منوچهر صف بر كشيد
         پياده شد از باره سالار نو            درخت نو آيين پر از بار نو
         زمين را ببوسيد و كرد آفرين            بران تاج و تخت و كلاه و نگين‏
         فريدونش فرمود تا بر نشست            ببوسيد و بسترد رويش بدست‏
         پس آنگه سوى آسمان كرد روى            كه اى دادگر داور راستگوى‏
         تو گفتى كه من دادگر داورم            بسختى ستم ديده را ياورم‏
         همم داد دادى و هم داورى            همم تاج دادى هم انگشترى‏
         بفرمود پس تا منوچهر شاه            نشست از بر تخت زر با كلاه‏
         سپهدار شيروى با خواسته            بدرگاه شاه آمد آراسته‏
         بفرمود پس تا منوچهر شاه            ببخشيد يك سر همه با سپاه‏
                        [ گفتار اندر مردن فريدون‏]
          چو اين كرده شد روز برگشت بخت            بپژمرد برگ كيانى درخت‏
         كرانه گزيد از بر تاج و گاه            نهاده بر خود سر هر سه شاه‏
         پر از خون دل و پر ز گريه دو روى            چنين تا زمانه سر آمد بروى‏
         فريدون شد و نام از و ماند باز            بر آمد برين روزگار دراز
         [ همان نيكنامى به و راستى            كه كرد اى پسر سود بر كاستى‏]
         منوچهر بنهاد تاج كيان            بزنّار خونين ببستش ميان‏
         بر آيين شاهان يكى دخمه كرد            چه از زرّ سرخ و چه از لاژورد
         نهادند زير اندرش تخت عاج            بياويختند از بر عاج تاج‏
         بپدرود كردنش رفتند پيش            چنانچون بود رسم آيين و كيش‏
         در دخمه بستند بر شهريار            شد آن ارجمند از جهان زار و خوار
         جهانا سراسر فسوسى و باد            بتو نيست مرد خردمند شاد
                        شاهنامه، ص: 56
                        منوچهر
                        [ پادشاهى او سد و بيست سال بود]
          منوچهر يك هفته با درد بود            دو چشمش پر آب و رخش زرد بود
         بهشتم بيامد منوچهر شاه            بسر بر نهاد آن كيانى كلاه‏
         همه پهلوانان روى زمين            برو يك سره خواندند آفرين‏
         [ چو ديهيم شاهى بسر بر نهاد            جهان را سراسر همه مژده داد]
         [ بداد و بآيين و مردانگى            بنيكى و پاكى و فرزانگى‏]
         [ منم گفت بر تخت گردان سپهر            همم خشم و جنگست و هم داد و مهر]
         [ زمين بنده و چرخ يار منست            سر تاج داران شكار منست‏]
         [ همم دين و هم فرّه ايزديست            همم بخت نيكى و هم بخرديست‏]
         [ شب تار جوينده كين منم            همان آتش تيز بر زين منم‏]
         [ خداوند شمشير و زرّينه كفش            فرازنده كاويانى درفش‏]
         [ فروزنده ميغ و برنده تيغ            بجنگ اندرون جان ندارم دريغ‏]
         [ گه بزم دريا دو دست منست            دم آتش از بر نشست منست‏]
         [ بدان راز بد دست كوته كنم            زمين را بكين رنگ ديبه كنم‏]
         [ گراينده گرز و نماينده تاج            فروزنده ملك بر تخت عاج‏]
         [ ابا اين هنرها يكى بنده‏ام            جهان آفرين را پرستنده‏ام‏]
         [ همه دست بر روى گريان زنيم            همه داستانها ز يزدان زنيم‏]
         [ كز و تاج و تختست ازويم سپاه            ازويم سپاس و بدويم پناه‏]
         [ براه فريدون فرخ رويم            نيامان كهن بود گر ما نويم‏]
         [ هر آن كس كه در هفت كشور زمين            بگردد ز راه و بتابد ز دين‏]
         [ نماينده رنج درويش را            زبون داشتن مردم خويش را]
         [ بر افراختن سر ببيشى و گنج            برنجور مردم نماينده رنج‏]
         [ همه نزد من سر بسر كافرند            و ز آهرمن بدكنش بدترند]
         [ هر آن كس كه او جز برين دين بود            ز يزدان و از منش نفرين بود]
         [ و زان پس بشمشير يازيم دست            كنم سر بسر كشور و مرز پست‏]
         [ همه پهلوانان روى زمين            منوچهر را خواندند آفرين‏]
         كه فرّخ نياى تو اى نيكخواه            ترا داد شاهى و تخت و كلاه‏
         ترا باد جاويد تخت ردان            همان تاج و هم فرّه موبدان‏
         دل ما يكايك بفرمان تست            همان جان ما زير پيمان تست‏
         جهان پهلوان سام بر پاى خاست            چنين گفت كاى خسرو داد راست‏
         ز شاهان مرا ديده بر ديدنست            ز تو داد و ز ما پسنديدنست‏
         پدر بر پدر شاه ايران توئى            گزين سواران و شيران توئى‏
         ترا پاك يزدان نگه‏دار باد            دلت شادمان بخت بيدار باد
         تو از باستان يادگار منى            بتخت كئى بر بهار منى‏
         [ برزم اندرون شير پاينده‏اى            ببزم اندرون شيد تابنده‏اى‏]
                        شاهنامه، ص: 57
         [ زمين و زمان خاك پاى تو باد            همان تخت پيروزه جاى تو باد]
         [ تو شستى بشمشير هندى زمين            بارام بنشين و رامش گزين‏]
         ازين پس همه نوبت ماست رزم            ترا جاى تخت است و شادى و بزم‏
         شوم گرد گيتى بر آيم يكى            ز دشمن ببند آورم اندكى‏
         مرا پهلوانى نياى تو داد            دلم را خرد مهر و راى تو داد
         برو آفرين كرد بس شهريار            بسى دادش از گوهر شاهوار
         چو از پيش تختش گرازيد سام            پسش پهلوانان نهادند گام‏
         خراميد و شد سوى آرامگاه            همى كرد گيتى بآيين و راه‏
                        [ گفتار اندر زادن زال‏]
          كنون پر شگفتى يكى داستان            بپيوندم از گفته باستان‏
         نگه كن كه مر سام را روزگار            چه بازى نمود اى پسر گوش دار
         نبود ايچ فرزند مر سام را            دلش بود جوينده كام را
         نگارى بد اندر شبستان اوى            ز گلبرگ رخ داشت و ز مشك موى‏
         از آن ماهش امّيد فرزند بود            كه خورشيد چهر و برومند بود
         [ ز سام نريمان همو بار داشت            ز بار گران تنش آزار داشت‏]
         ز مادر جدا شد بر ان چند روز            نگارى چو خورشيد گيتى فروز
         بچهره چنان بود تابنده شيد            و ليكن همه موى بودش سپيد
         پسر چون ز مادر بران گونه زاد            نكردند يك هفته بر سام ياد
         [ شبستان آن نامور پهلوان            همه پيش آن خرد كودك نوان‏]
         [ كسى سام يل را نيارست گفت            كه فرزند پير آمد از خوب جفت‏]
         يكى دايه بودش بكردار شير            بر پهلوان اندر آمد دلير
         كه بر سام يل روز فرخنده باد            دل بدسگالان او كنده باد
         پس پرده تو در اى نامجوى            يكى پور پاك آمد از ماه روى‏
         تنش نقره سيم و رخ چون بهشت            برو بر نبينى يك اندام زشت‏
         از آهو همان كش سپيدست موى            چنين بود بخش تو اى نامجوى‏
         فرود آمد از تخت سام سوار            بپرده در آمد سوى نوبهار
         چو فرزند را ديد مويش سپيد            ببود از جهان سر بسر نااميد
         سوى آسمان سر بر آورد راست            ز دادآور آنگاه فرياد خواست‏
         كه اى برتر از كژى و كاستى            بهى زان فزايد كه تو خواستى‏
         اگر من گناهى گران كرده‏ام            و گر كيش آهرمن آورده‏ام‏
         بپوزش مگر كردگار جهان            بمن بر ببخشايد اندر نهان‏
         بپيچد همى تيره جانم ز شرم            بجوشد همى در دلم خون گرم‏
         چو آيند و پرسند گردنكشان            چه گويم ازين بچّه بدنشان‏
         چه گويم كه اين بچّه ديو چيست            پلنگ و دو رنگست و گرنه پريست‏
         ازين ننگ بگذارم ايران زمين            نخواهم برين بوم و بر آفرين‏
         بفرمود پس تاش برداشتند            از آن بوم و بر دور بگذاشتند
         بجائى كه سيمرغ را خانه بود            بدان خانه اين خرد بيگانه بود
                        شاهنامه، ص: 58
         نهادند بر كوه و گشتند باز            بر آمد برين روزگارى دراز
         [ چنان پهلوان زاده بى‏گناه            ندانست رنگ سپيد از سياه‏]
         [ پدر مهر و پيوند بفگند خوار            جفا كرد بر كودك شيرخوار]
         [ يكى داستان زد برين نرّه شير            كجا بچه را كرده بد شير سير]
         [ كه گر من ترا خون دل دادمى            سپاس ايچ بر سرت ننهادمى‏]
         [ كه تو خود مرا ديده و هم دلى            دلم بگسلد گر ز من بگسلى‏]
         چو سيمرغ را بچه شد گرسنه            بپرواز بر شد دمان از بنه‏
         يكى شير خواره خروشنده ديد            زمين را چو درياى جوشنده ديد
         [ ز خاراش گهواره و دايه خاك            تن از جامه دور و لب از شير پاك‏]
         بگرد اندرش تيره خاك نژند            بسر برش خورشيد گشته بلند
         [ پلنگش بدى كاشكى مام و باب            مگر سايه‏اى يافتى ز آفتاب‏]
         فرود آمد از ابر سيمرغ و چنگ            بزد بر گرفتش از آن گرم سنگ‏
         ببردش دمان تا بالبرز كوه            كه بودش بدانجا كنام و گروه‏
         [ سوى بچگان برد تا بشكرند            بدان ناله زار او ننگرند]
         ببخشود يزدان نيكى دهش            كجا بودنى داشت اندر بوش‏
         نگه كرد سيمرغ با بچگان            بران خرد خون از دو ديده چكان‏
         شگفتى برو بر فگندند مهر            بماندند خيره بدان خوب چهر
         [ شكارى كه نازكتر آن برگزيد            كه بى‏شير مهمان همى خون مزيد]
         بدين گونه تا روزگارى دراز            بر آورد داننده بگشاد راز
         [ چو آن كودك خرد پر مايه گشت            بر آن كوه بر روزگارى گذشت‏]
         يكى مرد شد چون يكى زاد سرو            برش كوه سيمين ميانش چو غرو
         [ نشانش پراگنده شد در جهان            بد و نيك هرگز نماند نهان‏]
         [ بسام نريمان رسيد آگهى            از آن نيك پى پور با فرهى‏]                         [ خواب ديدن سام از چگونگى كار پسر]
          شبى از شبان داغ دل خفته بود            ز كار زمانه بر آشفته بود
         چنان ديد در خواب كز هندوان            يكى مرد بر تازى اسپ دوان‏
         و را مژده دادى بفرزند او            بران برز شاخ برومند او
         چو بيدار شد موبدان را بخواند            ازين در سخن چند گونه براند
         چه گوييد گفت اندرين داستان            خردتان برين هست همداستان‏
         هر آن كس كه بودند پير و جوان            زبان برگشادند بر پهلوان‏
         كه بر سنگ و بر خاك شير و پلنگ            چه ماهى بدريا درون با نهنگ‏
         همه بچه را پروراننده‏اند            ستايش بيزدان رساننده‏اند
         تو پيمان نيكى دهش بشكنى            چنان بى‏گنه بچه را بفگنى‏
         بيزدان كنون سوى پوزش گراى            كه اويست بر نيكوئى رهنماى‏
         چو شب تيره شد راى خواب آمدش            از انديشه دل شتاب آمدش‏
         چنان ديد در خواب كز كوه هند            درفشى بر افراشتندى بلند
         جوانى پديد آمدى خوب روى            سپاهى گران از پس پشت اوى‏
         بدست چپش بر يكى موبدى            سوى راستش نامور بخردى‏
                        شاهنامه، ص: 59
         يكى پيش سام آمدى زان دو مرد            زبان برگشادى بگفتار سرد
         كه اى مرد بى‏باك ناپاك راى            دل و ديده شسته ز شرم خداى‏
         ترا دايه گر مرغ شايد همى            پس اين پهلوانى چه بايد همى‏
         گر آهوست بر مرد موى سپيد            ترا ريش و سر گشت چون خنگ بيد
         پس از آفريننده بيزار شو            كه در تنت هر روز رنگيست نو
         پسر گر بنزديك تو بود خوار            كنون هست پرورده كردگار
         كزو مهربانتر ورا دايه نيست            ترا خود بمهر اندرون مايه نيست‏
         بخواب اندرون بر خروشيد سام            چو شير ژيان كاندر آيد بدام‏
         چو بيدار شد بخردانرا بخواند            سران سپه را همه بر نشاند
         بيامد دمان سوى آن كوهسار            كه افگندگان را كند خواستار
         سر اندر ثريّا يكى كوه ديد            كه گفتى ستاره بخواهد كشيد
         نشيمى ازو بر كشيده بلند            كه نايد ز كيوان برو بر گزند
         فرو برده از شيز و صندل عمود            يك اندر دگر ساخته چوب عود
         [ بدان سنگ خارا نگه كرد سام            بدان هيبت مرغ و هول كنام‏]
         [ يكى كاخ بد تارك اندر سماك            نه از دست رنج و نه از آب و خاك‏]
         ره بر شدن جست و كى بود راه            دد و دام را بر چنان جايگاه‏
         ابر آفريننده كرد آفرين            بماليد رخسارگان بر زمين‏
         همى گفت كاى برتر از جايگاه            ز روشن روان و ز خورشيد و ماه‏
         [ گرين كودك از پاك پشت منست            نه از تخم بد گوهر آهرمنست‏]
         ازين بر شدن بنده را دست گير            مرين پر گنه را تو اندر پذير
         چنين گفت سيمرغ با پور سام            كه اى ديده رنج نشيم و كنام‏
         پدر سام يل پهلوان جهان            سر افرازتر كس ميان مهان‏
         بدين كوه فرزند جوى آمدست            ترا نزد او آب روى آمدست‏
         روا باشد اكنون كه بر دارمت            بى‏آزار نزديك او آرمت‏
         [ بسيمرغ بنگر كه دستان چه گفت            كه سير آمدستى همانا ز جفت‏]
         [ نشيم تو رخشنده گاه منست            دو پرّ تو فرّ كلاه منست‏]
         [ چنين داد پاسخ كه گر تاج و گاه            ببينى و رسم كيانى كلاه‏]
         [ مگر كاين نشيمت نيايد بكار            يكى آزمايش كن از روزگار]
         ابا خويشتن بر يكى پرّ من            خجسته بود سايه فرّ من‏
         گرت هيچ سختى بروى آورند            ور از نيك و بد گفت و گوى آورند
         بر آتش بر افگند يكى پرّ من            ببينى هم اندر زمان فرّ من‏
         كه در زير پرّت بپرورده‏ام            ابا بچّگانت بر آورده‏ام‏
         [ همان گه بيايم چو ابر سياه            بى‏آزارت آرم بدين جايگاه‏]
         [ فرامش مكن مهر دايه ز دل            كه در دل مرا مهر تو دلگسل‏]
         دلش كرد پدرام و بر داشتش            گرازان بابر اندر افراشتش‏
         ز پروازش آورد نزد پدر            رسيده بزير برش موى سر
         تنش پيلوار و برخ چون بهار            پدر چون بديدش بناليد زار
                        شاهنامه، ص: 60
         فرو برد سر پيش سيمرغ زود            نيايش همى بآفرين بر فزود
         سراپاى كودك همى بنگريد            همى تاج و تخت كئى را سزيد
         برو بازوى شير و خورشيد روى            دل پهلوان دست شمشير جوى‏
         سپيدش مژه ديدگان قيرگون            چو بسّد لب و رخ بمانند خون‏
         دل سام شد چون بهشت برين            بر آن پاك فرزند كرد آفرين‏
         بمن اى پسر گفت دل نرم كن            گذشته مكن ياد و دل گرم كن‏
         منم كمترين بنده يزدان پرست            از آن پس كه آوردمت باز دست‏
         پذيرفته‏ام از خداى بزرگ            كه دل بر تو هرگز ندارم سترگ‏
         بجويم هواى تو از نيك و بد            ازين پس چه خواهى تو چونان سزد
         تنش را يكى پهلوانى قباى            بپوشيد و از كوه بگزارد پاى‏
         فرود آمد از كوه و بالاى خواست            همان جامه خسرو آراى خواست‏
         سپه يك سره پيش سام آمدند            گشاده دل و شادكام آمدند
         تبيره زنان پيش بردند پيل            بر آمد يكى گرد مانند نيل‏
         خروشيدن كوس با كرّ ناى            همان زنگ زرين و هندى دراى‏
         سواران همه نعره بر داشتند            بدان خرّمى راه بگذاشتند
         [ چو اندر هوا شب علم برگشاد            شد آن روى روميش زنگى نژاد]
         [ بران دشت هامون فرود آمدند            بخفتند و يكبار دم بر زدند]
         [ چو بر چرخ گردان درفشنده شيد            يكى خيمه زد از حرير سپيد]
         بشادى بشهر اندرون آمدند            ابا پهلوانى فزون آمدند
                        [ آگه شدن منوچهر از كار سام و زال زر]
          يكايك بشاه آمد اين آگهى            كه سام آمد از كوه با فرهى‏
         بدان آگهى شد منوچهر شاد            بسى از جهان آفرين كرد ياد
         بفرمود تا نوذر نامدار            شود تازيان پيش سام سوار
         كند آفرين كيانى بر اوى            بدان شادمانى كه بگشاد روى‏
         بفرمايدش تا سوى شهريار            شود تا سخنها كند خواستار
         [ ببيند يكى روى دستان سام            بديدار ايشان شود شادكام‏]
         [ وزين جا سوى زابلستان شود            بر آيين خسرو پرستان شود]
         چو نوذر بر سام نيرم رسيد            يكى نو جهان پهلوان را بديد
         فرود آمد از باره سام سوار            گرفتند مر يكدگر را كنار
         ز شاه و ز گردان بپرسيد سام            از يشان بدو داد نوذر پيام‏
         چو بشنيد پيغام شاه بزرگ            زمين را ببوسيد سام سترگ‏
         دوان سوى درگاه بنهاد روى            چنانكش بفرمود ديهيم جوى‏
         [ چو آمد بنزديكى شهريار            سپهبد پذيره شدش از كنار]
         [ درفش منوچهر چون ديد سام            پياده شد از باره بگذارد گام‏]
         [ منوچهر فرمود تا بر نشست            مر آن پاك دل گرد خسرو پرست‏]
         [ سوى تخت و ايوان نهادند روى            چه ديهيم دار و چه ديهيم جوى‏]
         منوچهر بر گاه بنشست شاد            كلاه بزرگى بسر بر نهاد
                        شاهنامه، ص: 61
         بيك دست قارن بيك دست سام            نشستند روشن‏دل و شادكام‏
         پس آراسته زال را پيش شاه            بزرّين عمود و بزرّين كلاه‏
         گرازان بياورد سالار بار            شگفتى بماند اندر و شهريار
         [ بران برز بالاى آن خوب چهر            تو گفتى كه آرام جانست و مهر]
         [ چنين گفت مر سام را شهريار            كه از من تو اين را بزنهار دار]
         [ بخيره ميازارش از هيچ روى            بكس شادمانه مشو جز بدوى‏]
         [ كه فرّ كيان دارد و چنگ شير            دل هوشمندان و آهنگ شير]
         [ پس از كار سيمرغ و كوه بلند            و زان تا چرا خوار شد ارجمند]
         [ يكايك همه سام با او بگفت            هم از آشكارا هم اندر نهفت‏]
         [ و ز افگندن زال بگشاد راز            كه چون گشت با او سپهر از فراز]
         [ سرانجام گيتى ز سيمرغ و زال            پر از داستان شد ببسيار سال‏]
         [ برفتم بفرمان گيهان خداى            بالبرز كوه اندر آن زشت جاى‏]
         [ يكى كوه ديدم سر اندر سحاب            سپهريست گفتى ز خارا بر آب‏]
         [ برو بر نشيمى چو كاخ بلند            ز هر سو برو بسته راه گزند]
         [ بدو اندرون بچّه مرغ و زال            تو گفتى كه هستند هر دو همال‏]
         همى بوى مهر آمد از باد اوى            بدل راحت آمد هم از ياد اوى‏]
         [ ابا داور راست گفتم براز            كه اى آفريننده بى‏نياز]
         [ رسيده بهر جاى برهان تو            نگردد فلك جز بفرمان تو]
         [ يكى بنده‏ام با تنى پر گناه            بپيش خداوند خورشيد و ماه‏]
         [ اميدم ببخشايش تست بس            بچيزى دگر نيستم دسترس‏]
         [ تو اين بنده مرغ پرورده را            بخوارى و زارى بر آورده را]
         [ همى پرّ پوشد بجاى حرير            مزد گوشت هنگام پستان شير]
         [ ببد مهرى من روانم مسوز            بمن باز بخش و دلم بر فروز]
         [ بفرمان يزدان چو اين گفته شد            نيايش همان گه پذيرفته شد]
         [ بزد پرّ سيمرغ و بر شد بابر            همى حلقه زد بر سر مرد گبر]
         [ ز كوه اندر آمد چو ابر بهار            گرفته تن زال را بر كنار]
         [ بپيش من آورد چون دايه‏اى            كه در مهر باشد و را مايه‏اى‏]
         [ من آوردمش نزد شاه جهان            همه آشكاراش كردم نهان‏]
                        [ بازگشتن زال به زابلستان‏]
          بفرمود پس شاه با موبدان            ستاره شناسان و هم بخردان‏
         كه جويند تا اختر زال چيست            بران اختر از بخت سالار كيست‏
         چو گيرد بلندى چه خواهد بدن            همى داستان از چه خواهد زدن‏
         ستاره‏شناسان هم اندر زمان            از اختر گرفتند پيدا نشان‏
         [ بگفتند با شاه ديهيم دار            كه شادان بزى تا بود روزگار]
         كه او پهلوانى بود نامدار            سرافراز و هشيار و گرد و سوار
         چو بشنيد شاه اين سخن شاد شد            دل پهلوان از غم آزاد شد
         يكى خلعتى ساخت شاه زمين            كه كردند هر كس بدو آفرين‏
         از اسپان تازى بزرّين ستام            ز شمشير هندى بزرّين نيام‏
                        شاهنامه، ص: 62
         ز دينار و خز و ز ياقوت و زر            ز گستردنيهاى بسيار مر
         غلامان رومى بديباى روم            همه گوهرش پيكر و زرش بوم‏
         زبرجد طبقها و پيروزه جام            چه از زرّ سرخ و چه از سيم خام‏
         پر از مشك و كافور و پر زعفران            همه پيش بردند فرمان بران‏
         همان جوشن و ترگ و برگستوان            همان نيزه و تير و گرز گران‏
         همان تخت پيروزه و تاج زر            همان مهر ياقوت و زرّين كمر
         و زان پس منوچهر عهدى نوشت            سراسر ستايش بسان بهشت‏
         همه كابل و زابل و ماى و هند            ز درياى چين تا بدرياى سند
         ز زابلستان تا بدان روى بست            بنوّى نوشتند عهدى درست‏
         [ چو اين عهد و خلعت بياراستند            پس اسپ جهان پهلوان خواستند]
         چو اين كرده شد سام بر پاى خاست            كه اى مهربان مهتر داد و راست‏
         ز ماهى بر انديشه تا چرخ ماه            چو تو شاه ننهاد بر سر كلاه‏
         بمهر و بداد و بخوى و خرد            زمانه همى از تو رامش برد
         همه گنج گيتى بچشم تو خوار            مبادا ز تو نام تو يادگار
         فرود آمد و تخت را داد بوس            ببستند بر كوهه پيل كوس‏
         سوى زابلستان نهادند روى            نظاره برو بر همه شهر و كوى‏
         چو آمد بنزديكى نيمروز            خبر شد ز سالار گيتى فروز
         بياراسته سيستان چون بهشت            گلش مشك سارا بد و زرّ خشت‏
         [ بسى مشك و دينار بر ريختند            بسى زعفران و درم بيختند]
         يكى شادمانى بد اندر جهان            سراسر ميان كهان و مهان‏
         هر آنجا كه بد مهترى نامجوى            ز گيتى سوى سام بنهاد روى‏
         كه فرخنده بادا پى‏ء اين جوان            برين پاك دل نامور پهلوان‏
         چو بر پهلوان آفرين خواندند            ابر زال زر گوهر افشاندند
         [ نشست آنگهى سام با زيب و جام            همى داد چيز و همى راند كام‏]
         [ كسى كو بخلعت سزاوار بود            خردمند بود و جهاندار بود]
         [ بر اندازه‏شان خلعت آراستند            همه پايه برترى خواستند
                        [ پادشاهى دادن سام زال را]
          جهان ديدگان را ز كشور بخواند            سخنهاى بايسته چندى براند
         چنين گفت با نامور بخردان            كه اى پاك و بيدار دل موبدان‏
         چنين است فرمان هشيار شاه            كه لشكر همى راند بايد براه‏
         سوى گرگساران و مازندران            همى راند خواهم سپاهى گران‏
         [ بماند بنزد شما اين پسر            كه همتاى جانست و جفت جگر]
         دل و جانم ايدر بماند همى            مژه خون دل برفشاند همى‏
         بگاه جوانى و كند آورى            يكى بيهده ساختم داورى‏
         پسر داد يزدان بيانداختم            ز بى‏دانشى ارج نشناختم‏
         گرانمايه سيمرغ برداشتش            همان آفريننده بگماشتش‏
         بپرورد او را چو سرو بلند            مرا خوار بد مرغ را ارجمند
         چو هنگام بخشايش آمد فراز            جهاندار يزدان بمن داد باز
                        شاهنامه، ص: 63
         بدانيد كين زينهار منست            بنزد شما يادگار منست‏
         گراميش داريد و پندش دهيد            همه راه و راى بلندش دهيد
         سوى زال كرد آنگهى سام روى            كه داد و دهش گير و آرام جوى‏
         چنان دان كه زابلستان خان تست            جهان سربسر زير فرمان تست‏
         [ ترا خان و مان بايد آبادتر            دل دوستداران تو شادتر]
         [ كليد در گنجها پيش تست            دلم شاد و غمگين بكم بيش تست‏]
         [ بسام آنگهى گفت زال جوان            كه چون زيست خواهم من ايدر نوان‏]
         [ جدا پيشتر زين كجا داشتى            مدارم كه آمد گه آشتى‏]
         [ كسى كو ز مادر گنه كار زاد            من آنم سزد گر بنالم ز داد]
         [ گهى زير چنگال مرغ اندرون            چميدن بخاك و چريدن ز خون‏]
         [ كنون دور ماندم ز پروردگار            چنين پروراند مرا روزگار]
         [ ز گل بهره من بجز خار نيست            بدين با جهاندار پيگار نيست‏]
         [ بدو گفت پرداختن دل سزاست            بپرداز و برگوى هرچت هواست‏]
         [ ستاره شمر مرد اختر گراى            چنين زد ترا ز اختر نيك راى‏]
         [ كه ايدر ترا باشد آرامگاه            هم ايدر سپاه و هم ايدر كلاه‏]
         [ گذر نيست بر حكم گردان سپهر            هم ايدر بگسترد بايدت مهر]
         كنون گرد خويش اندر آور گروه            سواران و مردان دانش پژوه‏
         بياموز و بشنو ز هر دانشى            كه يابى ز هر دانشى رامشى‏
         ز خورد و ز بخشش مياساى هيچ            همه دانش و داد دادن بسيچ‏
         بگفت اين و برخاست آواى كوس            هوا قيرگون شد زمين آبنوس‏
         خروشيدن زنگ و هندى دراى            بر آمد ز دهليز پرده سراى‏
         سپهبد سوى جنگ بنهاد روى            يكى لشكرى ساخته جنگجوى‏
         بشد زال با او دو منزل براه            بدان تا پدر چون گذارد سپاه‏
         پدر زال را تنگ در بر گرفت            شگفتى خروشيدن اندر گرفت‏
         بفرمود تا باز گردد ز راه            شود شادمان سوى تخت و كلاه‏
         بيامد پر انديشه دستان سام            كه تا چون زيد تا بود نيك نام‏
         نشست از بر نامور تخت عاج            بسر بر نهاد آن فروزنده تاج‏
         ابا ياره و گرزه گاوسر            ابا طوق زرّين و زرّين كمر
         ز هر كشورى موبدانرا بخواند            پژوهيد هر كار و هر چيز راند
         ستاره‏شناسان و دين‏آوران            سواران جنگى و كين آوران‏
         شب و روز بودند با او بهم            زدندى همى راى بر بيش و كم‏
         [ چنان گشت زال از بس آموختن            تو گفتى ستاره‏ست از افروختن‏]
         [ براى و بدانش بجايى رسيد            كه چون خويشتن در جهان كس نديد]
         [ بدين سان همى گشت گردان سپهر            ابر سام و بر زال گسترده مهر]
                        [ آمدن زال به نزد مهراب كابلى‏]
          چنان بد كه روزى چنان كرد راى            كه در پادشاهى بجنبد ز جاى‏
         برون رفت با ويژه گردان خويش            كه با او يكى بودشان راى و كيش‏
                        شاهنامه، ص: 64
         [ سوى كشور هندوان كرد راى            سوى كابل و دنبر و مرغ و ماى‏]
         [ بهر جايگاهى بياراستى            مى و رود و رامشگران خواستى‏]
         [ گشاده در گنج و افگنده رنج            بر آيين و رسم سراى سپنج‏]
         ز زابل بكابل رسيد آن زمان            گرازان و خندان و دل شادمان‏
         يكى پادشا بود مهراب نام            زبردست با گنج و گسترده كام‏
         [ ببالا بكردار آزاده سرو            برخ چون بهار و برفتن تذرو]
         [ دل بخردان داشت و مغز ردان            دو كتف يلان و هش موبدان‏]
         ز ضحاك تازى گهر داشتى            بكابل همه بوم و بر داشتى‏
         همى داد هر سال مر سام ساو            كه با او برزمش نبود ايچ تاو
         چو آگه شد از كار دستان سام            ز كابل بيامد بهنگام بام‏
         ابا گنج و اسپان آراسته            غلامان و هر گونه خواسته‏
         ز دينار و ياقوت و مشك و عبير            ز ديباى زربفت و چينى حرير
         يكى تاج با گوهر شاهوار            يكى طوق زرّين زبرجدنگار
         چو آمد بدستان سام آگهى            كه مهراب آمد بدين فرّهى 
         پذيره شدش زال و بنواختش            بآيين يكى پايگه ساختش‏
         سوى تخت پيروزه باز آمدند            گشاده دل و بزم ساز آمدند
         يكى پهلوانى نهادند خوان            نشستند بر خوان با فرخان‏
         گسارنده مى مى‏آورد و جام            نگه كرد مهراب را پور سام‏
         خوش آمد هماناش ديدار او            دلش تيزتر گشت در كار او
         چو مهراب برخاست از خوان زال            نگه كرد زال اندر آن برز و يال‏
         [ چنين گفت با مهتران زال زر            كه زيبنده‏تر زين كه بندد كمر]
         يكى نامدار از ميان مهان            چنين گفت كاى پهلوان جهان‏
         پس پرده او يكى دخترست            كه رويش ز خورشيد روشن‏ترست‏
         ز سر تا بپايش بكردار عاج            برخ چون بهشت و ببالا چو ساج‏
         بران سفت سيمينش مشكين كمند            سرش گشته چون حلقه پاى‏بند
         رخانش چو گلنار و لب ناردان            ز سيمين برش رسته دو ناروان‏
         دو چشمش بسان دو نرگس بباغ            مژه تيرگى برده از پرّ زاغ‏
         دو ابرو بسان كمان طراز            برو توز پوشيده از مشك ناز
         بهشتيست سرتاسر آراسته            پر آرايش و رامش و خواسته‏
         بر آورد مر زال را دل بجوش            چنان شد كزو رفت آرام و هوش‏
         شب آمد پر انديشه بنشست زال            بناديده بر گشت بى‏خورد و هال‏
         [ چو زد بر سر كوه بر تيغ شيد            چو ياقوت شد روى گيتى سپيد]
         [ در بار بگشاد دستان سام            برفتند گردان بزرّين نيام‏]
         [ در پهلوان را بياراستند            چو بالاى پر مايگان خواستند]
         [ برون رفت مهراب كابل خداى            سوى خيمه زال زابل خداى‏]
         [ چو آمد بنزديكى بارگاه            خروش آمد از در كه بگشاى راه‏]
         [ بر پهلوان اندرون رفت گو            بسان درختى پر از بار نو]
                        شاهنامه، ص: 65
         [ دل زال شد شاد و بنواختش            ازان انجمن سر بر افراختش‏]
         [ بپرسيد كز من چه خواهى بخواه            ز تخت و ز مهر و ز تيغ و كلاه‏]
         [ بدو گفت مهراب كاى پادشا            سر افراز و پيروز و فرمان‏روا]
         [ مرا آرزو در زمانه يكيست            كه آن آرزو بر تو دشوار نيست‏]
         [ كه آيى بشادى سوى خان من            چو خورشيد روشن كنى جان من‏]
         [ چنين داد پاسخ كه اين راى نيست            بخان تو اندر مرا جاى نيست‏]
         [ نباشد بدين سام همداستان            همان شاه چون بشنود داستان‏]
         [ كه ما مى‏گساريم و مستان شويم            سوى خانه بت‏پرستان شويم‏]
         [ جزان هر چه گويى تو پاسخ دهم            بديدار تو راى فرّخ نهم‏]
         [ چو بشنيد مهراب كرد آفرين            بدل زال را خواند ناپاك دين‏]
         [ خرامان برفت از بر تخت اوى            همى آفرين خواند بر بخت اوى‏]
         [ چو دستان سام از پسش بنگريد            ستودش فراوان چنانچون سزيد]
         [ از ان كو نه هم دين و هم راه بود            زبان از ستودنش كوتاه بود]
         [ برو هيچكس چشم نگماشتند            مر او را ز ديوانگان داشتند]
         [ چو روشن دل پهلوان را بدوى            چنان گرم ديدند با گفت و گوى‏]
         [ مر او را ستودند يك يك مهان            همان كز پس پرده بودش نهان‏]
         [ ز بالا و ديدار و آهستگى            ز بايستگى هم ز شايستگى‏]
         [ دل زال يكباره ديوانه گشت            خرد دور شد عشق فرزانه گشت‏]
         [ سپهدار تازى سر راستان            بگويد برين بر يكى داستان‏]
         [ كه تا زنده‏ام چرمه جفت منست            خم چرخ گردان نهفت منست‏]
         [ عروسم نبايد كه رعنا شوم            بنزد خردمند رسوا شوم‏]
         از انديشگان زال شد خسته دل            بر ان كار بنهاد پيوسته دل‏
         [ همى بود پيچان دل از گفت گوى            مگر تيره گردد ازين آبروى‏]
         [ همى گشت يك چند بر سر سپهر            دل زال آگنده يك سر بمهر]
                        [ پرسيدن همسر مهراب از دستان ويژگيهاى او را]
          چنان بد كه مهراب روزى پگاه            برفت و بيامد از ان بارگاه‏
         گذر كرد سوى شبستان خويش            همى گشت بر گرد بستان خويش‏
         دو خورشيد بود اندر ايوان او            چو سيندخت و رودابه ماه روى‏
         بياراسته همچو باغ بهار            سراپاى پر بوى و رنگ و نگار
         شگفتى برودابه اندر بماند            همى نام يزدان بروبر بخواند
         يكى سرو ديد از برش گرد ماه            نهاده ز عنبر بسر بر كلاه‏
         بديبا و گوهر بياراسته            بسان بهشتى پر از خواسته‏
         بپرسيد سيندخت مهراب را            ز خوشاب بگشاد عناب را
         كه چون رفتى امروز و چون آمدى            كه كوتاه باد از تو دست بدى‏
         چه مردست اين پير سر پور سام            همى تخت ياد آيدش گر كنام‏
         خوى مردمى هيچ دارد همى            پى نامداران سپارد همى‏
         چنين داد مهراب پاسخ بدوى            كه اى سرو سيمين بر ماه روى‏
                        شاهنامه، ص: 66
         بگيتى در از پهلوانان گرد            پى زال زر كس نيارد سپرد
         چو دست و عنانش بر ايوان نگار            نه بينى نه بر زين چنو يك سوار
         [ دل شير نر دارد و زور پيل            دو دستش بكردار درياى نيل‏]
         [ چو بر گاه باشد در افشان بود            چو در جنگ باشد سر افشان بود]
         رخش پژمراننده ارغوان            جوان سال و بيدار و بختش جوان‏
         [ بكين اندرون چون نهنگ بلاست            بزين اندرون تيز چنگ اژدهاست‏]
         [ نشاننده خاك در كين بخون            فشاننده خنجر آبگون‏]
         از آهو همان كش سپيدست موى            بگويد سخن مردم عيب جوى‏
         سپيدى مويش بزيبد همى            تو گوئى كه دلها فريبد همى‏
         چو بشنيد رودابه آن گفت گوى            بر افروخت و گلنارگون كرد روى‏
         دلش گشت پر آتش از مهر زال            از و دور شد خورد و آرام و هال‏
         چو بگرفت جاى خرد آرزوى            دگر شد براى و بآيين و خوى‏
                                  [ راى زدن رودابه با كنيزكان‏]
          و را پنج ترك پرستنده بود            پرستنده و مهربان بنده بود
         بدان بندگان خردمند گفت            كه بگشاد خواهم نهان از نهفت‏
         شما يك بيك راز دار منيد            پرستنده و غمگسار منيد
         بدانيد هر پنج و آگه بويد            همه ساله با بخت همره بويد
         كه من عاشقم همچو بحر دمان            از و بر شده موج تا آسمان‏
         پر از پور سامست روشن دلم            بخواب اندر انديشه زو نگسلم‏
         هميشه دلم در غم مهر اوست            شب و روزم انديشه چهر اوست‏
         [ كنون اين سخن را چه درمان كنيد            چگوييد و با من چه پيمان كنيد]
         يكى چاره بايد كنون ساختن            دل و جانم از رنج پرداختن‏
         پرستندگان را شگفت آمد آن            كه بيكارى آمد ز دخت ردان‏
         همه پاسخش را بياراستند            چو اهرمن از جاى برخاستند
         كه اى افسر بانوان جهان            سرافراز بر دختران مهان‏
         ستوده ز هندوستان تا بچين            ميان بتان در چو روشن نگين‏
         ببالاى تو بر چمن سرو نيست            چو رخسار تو تابش پرو نيست‏
         نگار رخ تو ز قنوج و راى            فرستد همى سوى خاور خداى‏
         ترا خود بديده درون شرم نيست            پدر را بنزد تو آزرم نيست‏
         كه آن را كه اندازد از بر پدر            تو خواهى كه گيرى مر او را ببر
         كه پرورده مرغ باشد بكوه            نشانى شده در ميان گروه‏
         كس از مادران پير هرگز نزاد            نه ز آن كس كه زايد بباشد نژاد
         [ چنين سرخ دو بسّد شير بوى            شگفتى بود گر شود پير جوى‏]
         جهانى سراسر پر از مهر تست            بايوانها صورت چهر تست‏
         ترا با چنين روى و بالاى و موى            ز چرخ چهارم خور آيدت شوى‏
         چو رودابه گفتار ايشان شنيد            چو از باد آتش دلش بر دميد
         بريشان يكى بانگ برزد بخشم            بتابيد روى و بخوابيد چشم‏
                        شاهنامه، ص: 67
         و ز ان پس بچشم و بروى دژم            بابرو ز خشم اندر آورد خم‏
         چنين گفت كين خام پيكارتان            شنيدن نيرزيد گفتارتان‏
         نه قيصر بخواهم نه فغفور چين            نه از تاج داران ايران زمين‏
         ببالاى من پور سامست زال            ابا بازوى شير و با برز و يال‏
         گرش پير خوانى همى گر جوان            مرا او بجاى تنست و روان‏
         [ مرا مهر او دل نديده گزيد            همان دوستى از شنيده گزيد]
         [ برو مهربانم نه بر روى و موى            بسوى هنر گشتمش مهر جوى‏]
         پرستنده آگه شد از راز او            چو بشنيد دل خسته آواز او
         بآواز گفتند ما بنده‏ايم            بدل مهربان و پرستنده‏ايم‏
         نگه كن كنون تا چه فرمان دهى            نيايد ز فرمان تو جز بهى‏
         [ يكى گفت زيشان كه اى سرو بن            نگر تا نداند كسى اين سخن‏]
         اگر جادويى بايد آموختن            ببند و فسون چشمها دوختن‏
         بپرّيم با مرغ و جادو شويم            بپوئيم و در چاره آهو شويم‏
         [ مگر شاه را نزد ماه آوريم            بنزديك او پايگاه آوريم‏]
         لب سرخ رودابه پر خنده كرد            رخان معصفر سوى بنده كرد
         كه اين گفته را گر شوى كار بند            درختى برومند كارى بلند
         كه هر روز ياقوت بار آورد            برش تازيان بر كنار آورد
                        [ رفتن كنيزكان رودابه به ديدن زال زر]
          پرستنده برخاست از پيش اوى            بدان چاره بى‏چاره بنهاد روى‏
         بديباى رومى بياراستند            سر زلف بر گل بپيراستند
         برفتند هر پنج تا رودبار            ز هر بوى و رنگى چو خرّم بهار
         مه فرودين و سر سال بود            لب رود لشكرگه زال بود
         همى گل چدند از لب رودبار            رخان چون گلستان و گل در كنار
         نگه كرد دستان ز تخت بلند            بپرسيد كين گل پرستان كيند
         چنين گفت گوينده با پهلوان            كه از كاخ مهراب روشن روان‏
         پرستندگان را سوى گلستان            فرستد همى ماه كابلستان‏
         بنزد پرى چهرگان رفت زال            كمان خواست از ترك و بفراخت يال‏
         پياده همى رفت جويان شكار            خشيشار ديد اندر آن رودبار
         [ كمان ترك گلرخ بزه بر نهاد            بدست جهان پهلوان در نهاد]
         نگه كرد تا مرغ برخاست ز آب            يكى تير بنداخت اندر شتاب‏
         ز پروازش آورد گردان فرود            چكان خون و وشّى شده آب رود
         [ بترك آنگهى گفت زان سو گذر            بياور تو آن مرغ افگنده پر]
         [ بكشتى گذر كرد ترك سترگ            خراميد نزد پرستنده ترك‏
         پرستنده پرسيد كاى پهلوان            سخن گوى و بگشاى شيرين زبان‏
         كه اين شير بازو گو پيل تن            چه مردست و شاه كدام انجمن‏
         كه بگشاد زين گونه تير از كمان            چه سنجد بپيش اندرش بدگمان‏
         نديديم زيبنده‏تر زين سوار            بتير و كمان بر چنين كامگار
                        شاهنامه، ص: 68
         پرى روى دندان بلب بر نهاد            مكن گفت ازين گونه از شاه ياد
         شه نيمروز ست فرزند سام            كه دستانش خوانند شاهان بنام‏
         بگرد جهان گر بگردد سوار            ازين سان نبيند يكى نامدار
         پرستنده با كودك ماه روى            بخنديد و گفتش كه چندين مگوى‏
         كه ماهيست مهراب را در سراى            بيك سر ز شاه تو برتر بپاى‏
         ببالاى ساج است و همرنگ عاج            يكى ايزدى بر سر از مشك تاج‏
         دو نرگس دژم و دو ابرو بخم            ستون دو ابرو چو سيمين قلم‏
         دهانش بتنگى دل مستمند            سر زلف چون حلقه پاى‏بند
         [ دو جادوش پر خواب و پر آب روى            پر از لاله رخسار و پر مشك موى‏]
         نفس را مگر بر لبش راه نيست            چنو در جهان نيز يك ماه نيست‏
         [ پرستندگان هر يكى آشكار            همى كرد وصف رخ آن نگار]
         [ بدين چاره تا آن لب لعل فام            كند آشنا با لب پور سام‏]
         [ چنين گفت با بندگان خوب چهر            كه با ماه خوبست رخشنده مهر]
         [ و ليكن بگفتن مگر روى نيست            بود كاب را ره بدين جوى نيست‏]
         [ دلاور كه پرهيز جويد ز جفت            بماند بآسانى اندر نهفت‏]
         [ بدان تاش دختر نباشد ز بن            نبايد شنيدنش ننگ سخن‏]
         [ چنين گفت مر جفت را باز نر            چو بر خايه بنشست و گسترد پر]
         [ كزين خايه گر مايه بيرون كنم            ز پشت پدر خايه بيرون كنم‏]
         از يشان چو برگشت خندان غلام            بپرسيد از و نامور پور سام‏
         كه با تو چه گفت آن كه خندان شدى            گشاده لب و سيم دندان شدى‏
         بگفت آنچه بشنيد با پهلوان            ز شادى دل پهلوان شد جوان‏
         چنين گفت با ريدك ماه روى            كه رو مر پرستندگان را بگوى‏
         كه از گلستان يك زمان مگذريد            مگر با گل از باغ گوهر بريد
         درم خواست و دينار و گوهر ز گنج            گرانمايه ديباى زربفت پنج‏
         بفرمود كين نزد ايشان بريد            كسى را مگوييد و پنهان بريد
         نبايد شدن رويشان سوى كاخ باز            بدان تا پيامى فرستم براز
         برفتند زى ماه رخسار پنج            ابا گرم گفتار و دينار و گنج‏
         بديشان سپردند زر و گهر            پيام جهان پهلوان زال زر
         پرستنده با ماه ديدار گفت            كه هرگز نماند سخن در نهفت‏
         مگر آنكه باشد ميان دو تن            سه تن نانهانست و چار انجمن‏
         بگوى اى خردمند پاكيزه راى            سخن گر برازست با ما سراى‏
         پرستنده گفتند يك با دگر            كه آمد بدام اندرون شير نر
         [ كنون كار رودابه و كام زال            بجاى آمد و اين بود نيك فال‏]
         بيامد سيه چشم گنجور شاه            كه بود اندر آن كار دستور شاه‏
         سخن هر چه بشنيد از آن دلنواز            همى گفت پيش سپهبد براز
         سپهبد خراميد تا گلستان            بر امّيد خورشيد كابلستان‏
         پرى روى گلرخ بتان طراز            برفتند و بردند پيشش نماز
                        شاهنامه، ص: 69
         سپهبد بپرسيد از يشان سخن            ز بالا و ديدار آن سرو بن‏
         [ ز گفتار و ديدار و راى و خرد            بدان تا بخوى وى اندر خورد]
         بگوئيد با من يكايك سخن            بكژى نگر نفگنيد ايچ بن‏
         [ اگر راستى‏تان بود گفت و گوى            بنزديك من‏تان بود آبروى‏]
         و گر هيچ كژى گمانى برم            بزير پى پيلتان بسپرم‏
         رخ لاله رخ گشت چون سند روس            بپيش سپهبد زمين داد بوس‏
         چنين گفت كز مادر اندر جهان            نزايد كس اندر ميان مهان‏
         بديدار سام و ببالاى او            بپاكى دل و دانش و راى او
         دگر چون تو اى پهلوان دلير            بدين برز بالا و بازوى شير
         همى مى چكد گوئى از روى تو            عبيرست گوئى مگر بوى تو
         سه ديگر چو رودابه ماه روى            يكى سرو سيمست با رنگ و بوى‏
         ز سر تا بپايش گلست و سمن            بسرو سهى بر سهيل يمن‏
         از آن گنبد سيم سر بر زمين            فرو هشته بر گل كمند از كمين‏
         [ بمشك و بعنبر سرش بافته            بياقوت و زمرد تنش تافته‏]
         [ سر زلف و جعدش چو مشكين زره            فگندست گوئى گره بر گره‏]
         [ ده انگشت برسان سيمين قلم            برو كرده از غاليه صد رقم‏]
         بت‏آراى چون او نبيند بچين            برو ماه و پروين كنند آفرين‏
         سپهبد پرستنده را گفت گرم            سخنهاى شيرين بآواى نرم‏
         كه اكنون چه چارست با من بگوى            يكى راه جستن بنزديك اوى‏
         كه ما را دل و جان پر از مهر اوست            همه آرزو ديدن چهر اوست‏
         پرستنده گفتا چو فرمان دهى            گذاريم تا كاخ سرو سهى‏
         [ ز فرخنده راى جهان پهلوان            ز گفتار و ديدار روشن روان‏]
         فريبيم و گوئيم هر گونه            ميان اندرون نيست واژونه‏
         سر مشك‏بويش بدام آوريم            لبش زى لب پور سام آوريم‏
         خرامد مگر پهلوان با كمند            بنزديك ديوار كاخ بلند
         كند حلقه در گردن كنگره            شود شير شاد از شكار بره‏
         برفتند خوبان و برگشت زال            دلش گشت با كام و شادى همال‏
                        [ بازگشتن كنيزكان به نزد رودابه‏]
          رسيدند خوبان بدرگاه كاخ            بدست اندرون هر يك از گل دو شاخ‏
         نگه كرد دربان برآراست جنگ            زبان كرد گستاخ و دل كرد تنگ‏
         كه بى‏گه ز درگاه بيرون شويد            شگفت آيدم تا شما چون شويد
         بتان پاسخش را بياراستند            بتنگى دل از جاى برخاستند
         كه امروز روزى دگر گونه نيست            براه گلان ديو واژونه نيست‏
         بهار آمد از گلستان گل چنيم            ز روى زمين شاخ سنبل چنيم‏
         نگهبان در گفت كامروز كار            نبايد گرفتن بدان هم شمار
         كه زال سپهبد بكابل نبود            سراپرده شاه زابل نبود
         نبينيد كز كاخ كابل خداى            بزين اندر آرد بشبگير پاى‏
                        شاهنامه، ص: 70
         اگرتان ببيند چنين گل بدست            كند بر زمين‏تان هم آنگاه پست‏
         شدند اندر ايوان بتان طراز            نشستند و با ماه گفتند راز
         نهادند دينار و گوهر بپيش            بپرسيد رودابه از كم و بيش‏
         كه چون بودتان كار با پور سام            بديدن بهست ار بآواز و نام‏
         پرى چهره هر پنج بشتافتند            چو با ماه جاى سخن يافتند
         كه مرديست برسان سرو سهى            همش زيب و هم فرّ شاهنشهى‏
         [ همش رنگ و بوى و همش قد و شاخ            سوارى ميان لاغر و بر فراخ‏]
         دو چشمش چو دو نرگس قيرگون            لبانش چو بسّد رخانش چو خون‏
         [ كف و ساعدش چون كف شير نر            هيون ران و موبد دل و شاه‏فر]
         سراسر سپيدست مويش برنگ            از آهو همين است و اين نيست ننگ‏
         [ سر جعد آن پهلوان جهان            چو سيمين زره بر گل ارغوان‏]
         كه گوئى همى خود چنان بايدى            و گر نيستى مهر نفزايدى‏
         بديدار تو داده‏ايمش نويد            ز ما بازگشتست دل پر اميد
         كنون چاره كار مهمان بساز            بفرماى تا بر چه گرديم باز
         چنين گفت با بندگان سرو بن            كه ديگر شدستى براى و سخن‏
         همان زال كو مرغ پرورده بود            چنان پير سر بود و پژمرده بود
         بديدار شد چون گل ارغوان            سهى قد و زيبا رخ و پهلوان‏
         [ رخ من بپيشش بياراستى            بگفتار و زان پس بها خواستى‏]
         همى گفت و لب را پر از خنده داشت            رخان هم چو گلنار آگنده داشت‏
         پرستنده با بانوى ماه روى            چنين گفت كاكنون ره چاره جوى‏
         كه يزدان هر آنچت هوا بود داد            سرانجام اين كار فرخنده باد
         يكى خانه بودش چو خرّم بهار            ز چهر بزرگان برو بر نگار
         بديباى چينى بياراستند            طبقهاى زرّين بپيراستند
         عقيق و زبرجد برو ريختند            مى و مشك و عنبر بر آميختند
         همه زر و پيروزه بد جامشان            بروشن گلاب اندر آشامشان‏
         بنفشه گل و نرگس و ارغوان            سمن شاخ و سنبل بديگر كران‏
         از آن خانه دخت خورشيد روى            بر آمد همى تا بخورشيد بوى‏
                        [ رفتن زال به نزد رودابه‏]
          چو خورشيد تابنده شد ناپديد            در حجره بستند و گم شد كليد
         پرستنده شد سوى دستان سام            كه شد ساخته كار بگذار گام‏
         سپهبد سوى كاخ بنهاد روى            چنانچون بود مردم جفت جوى‏
         بر آمد سيه چشم گلرخ ببام            چو سرو سهى بر سرش ماه تام‏
         چو از دور دستان سام سوار            پديد آمد آن دختر نامدار
         دو بيجاده بگشاد و آواز داد            كه شاد آمدى اى جوانمرد شاد
         [ درود جهان آفرين بر تو باد            خم چرخ گردان زمين تو باد]
         پياده بدين سان ز پرده سراى            برنجيدت اين خسروانى دو پاى‏
         سپهبد كزان گونه آوا شنيد            نگه كرد و خورشيد رخ را بديد
                        شاهنامه، ص: 71
         [ شده بام از آن گوهر تابناك            بجاى گل سرخ ياقوت خاك‏]
         چنين داد پاسخ كه اى ماه چهر            درودت ز من آفرين از سپهر
         چه مايه شبان ديده اندر سماك            خروشان بدم پيش يزدان پاك‏
         همى خواستم تا خداى جهان            نمايد مرا رويت اندر نهان‏
         كنون شاد گشتم بآواز تو            بدين خوب گفتار با ناز تو
         [ يكى چاره راه ديدار جوى            چه پرسى تو بر باره و من بكوى‏]
         [ پرى روى گفت سپهبد شنود            سر شعر گلنار بگشاد زود]
         [ كمندى گشاد او ز سرو بلند            كس از مشك زان سان نپيچد كمند]
         [ خم اندر خم و مار بر مار بر            بران غبغبش نار بر نار بر]
         [ بدو گفت بر تاز و بركش ميان            بر شير بگشاى و چنگ كيان‏]
         [ بگير اين سيه گيسو از يك سوم            ز بهر تو بايد همى گيسوم‏]
         [ نگه كرد زال اندران ماه روى            شگفتى بماند اندران روى و موى‏]
         [ چنين داد پاسخ كه اين نيست داد            چنين روز خورشيد روشن مباد]
         [ كه من دست را خيره بر جان زنم            برين خسته دل تيز پيكان زنم‏]
         كمند از رهى بستد و داد خم            بيفگند خوار و نزد ايچ دم‏
         بحلقه در آمد سر كنگره            بر آمد ز بن تا بسر يك سره‏
         چو بر بام آن باره بنشست باز            بر آمد پرى روى و بردش نماز
         گرفت آن زمان دست دستان بدست            برفتند هر دو بكردار مست‏
         [ فرود آمد از بام كاخ بلند            بدست اندرون دست شاخ بلند]
         [ سوى خانه زرنگار آمدند            بران مجلس شاهوار آمدند]
         بهشتى بد آراسته پر ز نور            پرستنده بر پاى و بر پيش حور
         شگفت اندر و مانده بد زال زر            بر آن روى و آن موى و بالا و فر
         ابا ياره و طوق و با گوشوار            ز دينار و گوهر چو باغ بهار
         [ دو رخساره چون لاله اندر سمن            سر جعد زلفش شكن بر شكن‏]
         همان زال با فرّ شاهنشهى            نشسته بر ماه با فرهى‏
         حمايل يكى دشنه اندر برش            ز ياقوت سرخ افسرى بر سرش‏
         [ همى بود بوس و كنار و نبيد            مگر شير كو گور را نشكريد]
         [ سپهبد چنين گفت با ماه روى            كه اى سرو سيمين بر و رنگ بوى‏]
         [ منوچهر اگر بشنود داستان            نباشد برين كار همداستان‏]
         [ همان سام نيرم برآرد خروش            ازين كار بر من شود او بجوش‏]
         [ و ليكن نه پر مايه جانست و تن            همان خوار گيرم بپوشم كفن‏]
         [ پذيرفتم از دادگر داورم            كه هرگز ز پيمان تو نگذرم‏]
         [ شوم پيش يزدان ستايش كنم            چو ايزد پرستان نيايش كنم‏]
         [ مگر كو دل سام و شاه زمين            بشويد ز خشم و ز پيكار و كين‏]
         [ جهان آفرين بشنود گفت من            مگر كاشكارا شوى جفت من‏]
         [ بدو گفت رودابه من همچنين            پذيرفتم از داور كيش و دين‏]
         [ كه بر من نباشد كسى پادشا            جهان آفرين بر زبانم گوا]
                        شاهنامه، ص: 72
         [ جز از پهلوان جهان زال زر            كه با تخت و تاجست و با زيب و فر]
         همى مهرشان هر زمان بيش بود            خرد دور بود آرزو پيش بود
         چنين تا سپيده بر آمد ز جاى            تبيره بر آمد ز پرده سراى‏
         پس آن ماه را شيد پدرود كرد            بر خويش تار و برش پود كرد
         ز بالا كمند اندر افگند زال            فرود آمد از كاخ فرخ همال‏
                        [ راى زدن زال با موبدان در كار رودابه‏]
          چو خورشيد تابان بر آمد ز كوه            برفتند گردان همه همگروه‏
         بديدند مر پهلوان را پگاه            و زان جايگه بر گرفتند راه‏
         سپهبد فرستاد خواننده را            كه خواند بزرگان داننده را
         چو دستور فرزانه با موبدان            سر افراز گردان و فرخ ردان‏
         بشادى بر پهلوان آمدند            خردمند و روشن روان آمدند
         زبان تيز بگشاد دستان سام            لبى پر ز خنده دلى شادكام‏
         نخست آفرين جهاندار كرد            دل موبد از خواب بيدار كرد
         چنين گفت كز داور راد و پاك            دل ما پر امّيد و ترس است و باك‏
         [ ببخشايش اميد و ترس از گناه            بفرمانها ژرف كردن نگاه‏]
         [ ستودن مر او را چنان چون توان            شب و روز بودن بپيشش نوان‏]
         خداوند گردنده خورشيد و ماه            روان را بنيكى نماينده راه‏
         بدويست گيهان خرّم بپاى            همو داد و داور بهر دو سراى‏
         بهار آرد و تير ماه و خزان            بر آرد پر از ميوه دار رزان‏
         جوان داردش گاه با رنگ و بوى            گهش پير بينى دژم كرده روى‏
         ز فرمان و رايش كسى نگذرد            پى مور بى‏او زمين نسپرد
         [ بدانگه كه لوح آفريد و قلم            بزد بر همه بودنيها رقم‏]
         جهان را فزايش ز جفت آفريد            كه از يك فزونى نيايد پديد
         [ ز چرخ بلند اندر آمد سخن            سراسر همين است گيتى ز بن‏]
         [ زمانه بمردم شد آراسته            و زو ارج گيرد همى خواسته‏]
         اگر نيستى جفت اندر جهان            بماندى تواناى اندر نهان‏
         [ و ديگر كه مايه ز دين خداى            نديدم كه ماندى جوان را بجاى‏]
         بويژه كه باشد ز تخم بزرگ            چو بى‏جفت باشد بماند سترگ‏
         چه نيكوتر از پهلوان جوان            كه گردد بفرزند روشن روان‏
         چو هنگام رفتن فراز آيدش            بفرزند نو روز باز آيدش‏
         بگيتى بماند ز فرزند نام            كه اين پور زالست و آن پور سام‏
         بدو گردد آراسته تاج و تخت            از ان رفته نام و بدين مانده بخت‏
         كنون اين همه داستان منست            گل و نرگس بوستان منست‏
         [ كه از من رميدست صبر و خرد            بگوييد كين را چه اندر خورد]
         [ نگفتم من اين تا نگشتم غمى            بمغز و خرد در نيامد كمى‏]
         [ همه كاخ مهراب مهر منست            زمينش چو گردان سپهر منست‏]
         دلم گشت با دخت سيندخت رام            چه گوينده باشد بدين رام سام‏
                        شاهنامه، ص: 73
         شود رام گوئى منوچهر شاه            جوانى گمانى برد يا گناه‏
         [ چه مهتر چه كهتر چو شد جفت جوى            سوى دين و آيين نهادست روى‏]
         [ بدين در خردمند را جنگ نيست            كه هم راه دينست و هم ننگ نيست‏]
         [ چه گويد كنون موبد پيش بين            چه دانيد فرزانگان اندرين‏]
         [ ببستند لب موبدان و ردان            سخن بسته شد بر لب بخردان‏]
         [ كه ضحّاك مهراب را بدنيا            دل شاه از يشان پر از كيميا]
         [ گشاده سخن كس نيارست گفت            كه نشنيد كس نوش با نيش جفت‏]
         [ چو نشنيد از ايشان سپهبد سخن            بجوشيد و راى نو افگند بن‏]
         [ كه دانم كه چون اين پژوهش كنيد            بدين راى بر من نكوهش كنيد]
         [ و ليكن هر آن كو بود پر منش            ببايد شنيدن بسى سرزنش‏]
         [ مرا اندرين گر نمايش كنيد            و زين بند راه گشايش كنيد]
         [ بجاى شما آن كنم در جهان            كه با كهتران كس نكرد از مهان‏]
         [ ز خوبى و از نيكى و راستى            ز بد ناورم بر شما كاستى‏]
         همه موبدان پاسخ آراستند            همه كام و آرام او خواستند
         كه ما مر ترا يك بيك بنده‏ايم            نه از بس شگفتى سرافگنده‏ايم‏
         ابا آنكه مهراب ازين پايه نيست            بزرگست و گرد و سبك مايه نيست‏
         [ بدانست كز گوهر اژدهاست            و گر چند بر تازيان پادشاست‏]
         [ اگر شاه را بد نگردد گمان            نباشد از و ننگ بر دودمان‏]
         يكى نامه بايد سوى پهلوان            چنان چون تو دانى بروشن روان‏
         ترا خود خرد زان ما بيشتر            روان و گمانت به انديش‏تر
         مگر كو يكى نامه نزديك شاه            فرستد كند راى او را نگاه‏
         منوچهر هم راى سام سوار            نپردازد از ره بدين مايه كار
                        [ نامه نوشتن زال نزديك سام نمودن چگونگى كار]
          سپهبد نويسنده را پيش خواند            دل آگنده بودش همه بر فشاند
         يكى نامه فرمود نزديك سام            سراسر نويد و درود و خرام‏
         ز خطّ نخست آفرين گستريد            بدان دادگر كو جهان آفريد
         [ ازويست شادى ازويست زور            خداوند كيوان و ناهيد و هور]
         [ خداوند هست و خداوند نيست            همه بندگانيم و ايزد يكيست‏]
         ازو باد بر سام نيرم درود            خداوند كوپال و شمشير و خود
         [ چماننده ديزه هنگام گرد            چراننده كرگس اندر نبرد]
         [ فزاينده باد آوردگاه            فشاننده خون ز ابر سياه‏]
         [ گراينده تاج و زرّين كمر            نشاننده زال بر تخت زر]
         [ بمردى هنر در هنر ساخته            خرد از هنرها بر افراخته‏]
         من او را بسان يكى بنده‏ام            بمهرش روان و دل آگنده‏ام‏
         [ ز مادر بزادم بران سان كه ديد            ز گردون بمن بر ستمها رسيد]
         [ پدر بود در ناز و خزّ و پرند            مرا برده سيمرغ بر كوه هند]
         [ نيازم بُد آن كو شكار آورد            ابا بچه‏ام در شمار آورد]
         [ همى پوست از باد بر من بسوخت            زمان تا زمان خاك چشمم بدوخت‏]
                        شاهنامه، ص: 74
         [ همى خواندندى مرا پور سام            باو رنگ بر سام و من در كنام‏]
         [ چو يزدان چنين راند اندر بوش            بران بود چرخ روان را روش‏]
         [ كس از داد يزدان نيابد گريغ            و گر چه بپرّد بر آيد بميغ‏]
         [ سنان گر بدندان بخايد دلير            بدرّد ز آواز او چرم شير]
         [ گرفتار فرمان يزدان بود            و گر چند دندانش سندان بود]
         يكى كار پيش آمدم دل شكن            كه نتوان ستودنش بر انجمن‏
         [ پدر گر دليرست و نر اژدهاست            اگر بشنود راز بنده رواست‏]
         من از دخت مهراب گريان شدم            چو بر آتش تيز بريان شدم‏
         ستاره شب تيره يار منست            من آنم كه دريا كنار منست‏
         [ برنجى رسيدستم از خويشتن            كه بر من بگريد همه انجمن‏]
         [ اگر چه دلم ديد چندين ستم            نيارم زدن جز بفرمانت دم‏]
         چه فرمايد اكنون جهان پهلوان            گشايم ازين رنج و سختى روان‏
         ز پيمان نگردد سپهبد پدر            بدين كار دستور باشد مگر
         كه من دخت مهراب را جفت خويش            كنم راستى را بآيين و كيش‏
         به پيمان چنين رفت پيش گروه            چو باز آوريدم ز البرز كوه‏
         كه هيچ آرزو بر دلت نگسلم            كنون اندرين است بسته دلم‏
         سوارى بكردار آذرگشسپ            ز كابل سوى سام شد بر دو اسپ‏
         [ بفرمود و گفت ار بماند يكى            نبايد ترا دم زدن اندكى‏]
         [ بديگر تو پاى اندر آور برو            برين سان همى تاز تا پيش گو]
         [ فرستاده در پيش او باد گشت            بزير اندرش چرمه پولاد گشت‏]
         چو نزديكى گرگساران رسيد            يكايك ز دورش سپهبد بديد
         همى گشت گرد يكى كوهسار            چماننده يوز و رمنده شكار
         [ چنين گفت با غمگساران خويش            بدان كار ديده سواران خويش‏]
         [ كه آمد سوارى دمان كابلى            چمان چرمه زير او زابلى‏]
         [ فرستاده زال باشد درست            از و آگهى جست بايد نخست‏]
         [ ز دستان و ايران و از شهريار            همى كرد بايد سخن خواستار]
         هم اندر زمان پيش او شد سوار            بدست اندرون نامه نامدار
         فرود آمد و خاك را بوس داد            بسى از جهان آفرين كرد ياد
         [ بپرسيد و بستد از و نامه سام            فرستاده گفت آنچه بود از پيام‏]
         سپهدار بگشاد از نامه بند            فرود آمد از تيغ كوه بلند
         سخنهاى دستان سراسر بخواند            بپژمرد و بر جاى خيره بماند
         پسندش نيامد چنان آرزوى            دگر گونه بايستش او را بخوى‏
         چنين داد پاسخ كه آمد پديد            سخن هر چه از گوهر بد سزيد
         چو مرغ ژيان باشد آموزگار            چنين كام دل جويد از روزگار
         ز نخچير كامد سوى خانه باز            بدلش اندر انديشه آمد دراز
         [ همى گفت اگر گويم اين نيست راى            مكن داورى سوى دانش گراى‏]
         [ سوى شهرياران سر انجمن            شوم خام گفتار و پيمان شكن‏]
                        شاهنامه، ص: 75
         [ و گر گويم آرى و كامت رواست            بپرداز دل را بدانچت هواست‏]
         [ ازين مرغ پرورده وان ديوزاد            چه گوئى چگونه بر آيد نژاد]
         سرش گشت از انديشه دل گران            بخفت و نياسوده گشت اندران‏
         سخن هر چه بر بنده دشوارتر            دلش خسته تر زان و تن زارتر
         گشاده‏تر آن باشد اندر جهان            چو فرمان دهد كردگار جهان‏
                        [ راى زدن سام با موبدان بر كار زال‏]
          چو برخاست از خواب با موبدان            يكى انجمن كرد با بخردان‏
         گشاد آن سخن بر ستاره شمر            كه فرجام اين بر چه باشد گذر
         [ دو گوهر چو آب و چو آتش بهم            بر آميخته باشد از بن ستم‏]
         [ همانا كه باشد بروز شمار            فريدون و ضحاك را كارزار]
         [ از اختر بجوئيد و پاسخ دهيد            همه كار و كردار فرخ نهيد]
         ستاره شناسان بروز دراز            همى ز آسمان باز جستند راز
         بديدند و با خنده پيش آمدند            كه دو دشمن از بخت خويش آمدند
         بسام نريمان ستاره شمر            چنين گفت كاى گرد زرّين كمر
         ترا مژده از دخت مهراب و زال            كه باشند هر دو بشادى همال‏
         ازين دو هنرمند پيلى ژيان            بيايد ببندد بمردى ميان‏
         جهان زير پاى اندر آرد بتيغ            نهد تخت شاه از بر پشت ميغ‏
         ببرّد پى بد سگالان ز خاك            بروى زمين بر نماند مغاك‏
         [ نه سگسار ماند نه مازندران            زمين را بشويد بگرز گران‏]
         [ بخواب اندر آرد سر دردمند            ببندد در جنگ و راه گزند]
         بدو باشد ايرانيان را اميد            از و پهلوان را خرام و نويد
         [ پى باره‏اى كو چماند بجنگ            بمالد برو روى جنگى پلنگ‏]
         خنك پادشاهى كه هنگام او            زمانه بشاهى برد نام او
         چو بشنيد گفتار اختر شناس            بخنديد و پذرفت از يشان سپاس‏
         [ ببخشيدشان بى‏كران زر و سيم            چو آرامش آمد بهنگام بيم‏]
         فرستاده زال را پيش خواند            ز هر گونه با او سخنها براند
         بگفتش كه با او بخوبى بگوى            كه اين آرزو را نبد هيچ روى‏
         و ليكن چو پيمان چنين بد نخست            بهانه نشايد به بيداد جست‏
         من اينك بشبگير ازين رزمگاه            سوى شهر ايران گذارم سپاه‏
         فرستاده را داد چندى درم            بدو گفت خيره مزن هيچ دم‏
         گسى كردش و خود براه ايستاد            سپاه و سپهبد از آن كار شاد
         ببستند از آن گرگساران هزار            پياده بزارى كشيدند خوار
         دو بهره چو از تيره شب در گذشت            خروش سواران بر آمد ز دشت‏
         همان ناله كوس با كرّه ناى            بر آمد ز دهليز پرده سراى‏
         سپهبد سوى شهر ايران كشيد            سپه را بنزد دليران كشيد
         فرستاده آمد دوان سوى زال            ابا بخت پيروز و فرخنده فال‏
         [ گرفت آفرين زال بر كردگار            بران بخشش گردش روزگار]
                        شاهنامه، ص: 76
         [ درم داد و دينار درويش را            نوازنده شد مردم خويش را]
                        [ آگاهى يافتن سيندخت از كار رودابه‏]
          ميان سپهدار و آن سرو بن            زنى بود گوينده شيرين سخن‏
         پيام آوريدى سوى پهلوان            هم از پهلوان سوى سرو روان‏
         سپهدار دستان مر او را بخواند            سخن هر چه بشنيد با او براند
         بدو گفت نزديك رودابه رو            بگويش كه اى نيك دل ماه نو
         سخن چون ز تنگى بسختى رسيد            فراخيش را زود بينى كليد
         فرستاده باز آمد از پيش سام            ابا شادمانى و فرخ پيام‏
         [ بسى گفت و بشنيد و زد داستان            سر انجام او گشت همداستان‏]
         سبك پاسخ نامه زن را سپرد            زن از پيش او بازگشت و ببرد
         بنزديك رودابه آمد چو باد            بدين شادمانى و را مژده داد
         پرى روى بر زن درم بر فشاند            بكرسى‏ء زر پيكرش بر نشاند
         يكى شاره سر بند پيش آوريد            شده تار و پود اندرو ناپديد
         همه پيكرش سرخ ياقوت و زر            شده زر همه ناپديد از گهر
         يكى جفت پر مايه انگشترى            فروزنده چون بر فلك مشترى‏
         فرستاد نزديك دستان سام            بسى داد با آن درود و پيام‏
         زن از حجره آنگه بايوان رسيد            نگه كرد سيندخت او را بديد
         زن از بيم برگشت چون سند روس            بترسيد و روى زمين داد بوس‏
         پر انديشه شد جان سيندخت ازوى            بآواز گفت از كجائى بگوى‏
         زمان تا زمان پيش من بگذرى            بحجره در آيى بمن ننگرى‏
         دل روشنم بر تو شد بدگمان            بگوئى مرا تا زهى گر كمان‏
         بدو گفت زن من يكى چاره جوى            همى نان فراز آرم از چند روى‏
         بدين حجره رودابه پيرايه خواست            بدو دادم اكنون همينست راست‏
         [ بياوردمش افسر پر نگار            يكى حلقه پر گوهر شاهوار]
         بدو گفت سيندخت بنمائيم            دل بسته ز انديشه بگشائيم‏
         سپردم برودابه گفت اين دو چيز            فزون خواست اكنون بيارمش نيز
         بها گفت بگذار بر چشم من            يكى آب بر زن برين خشم من‏
         [ درم گفت فردا دهد ماه روى            بها تا نيابم تو از من مجوى‏]
         [ همى كژّ دانست گفتار او            بياراست دل را به پيكار او]
         [ بيامد بجستش برو آستى            همى جست از و كژى و كاستى‏]
         [ بخشم اندرون شد از ان زن غمى            بخوارى كشيدش بروى زمى‏]
         چو آن جامهاى گرانمايه ديد            هم از دست رودابه پيرايه ديد
         در كاخ بر خويشتن بر ببست            از انديشگان شد بكردار مست‏
         بفرمود تا دخترش رفت پيش            همى دست بر زد برخسار خويش‏
         دو گل را بدو نرگس خوابدار            همى شست تا شد گلان آبدار
         برودابه گفت اى سر افراز ماه            گزين كردى از ناز بر گاه چاه‏
         چه ماند از نكو داشتى در جهان            كه ننمودمت آشكار و نهان‏
                        شاهنامه، ص: 77
         ستمگر چرا گشتى اى ماه روى            همه رازها پيش مادر بگوى‏
         كه اين زن ز پيش كه آيد همى            به پيشت ز بهر چه آيد همى‏
         سخن بر چه سانست و آن مرد كيست            كه زيباى سر بند و انگشتريست‏
         ز گنج بزرگ افسر تازيان            بما ماند بسيار سود و زيان‏
         بدين نام بد داد خواهى بباد            چو من زاده‏ام دخت هرگز مباد
         زمين ديد رودابه و پشت پاى            فرو ماند از خشم مادر بجاى‏
         فرو ريخت از ديدگان آب مهر            بخون دو نرگس بياراست چهر
         بمادر چنين گفت كاى پر خرد            همى مهر جان مرا بشكرد
         مرا مام فرخ نزادى ز بن            نرفتى ز من نيك يابد سخن‏
         سپهدار دستان بكابل بماند            چنين مهر اويم بر آتش نشاند
         [ چنان تنگ شد بر دلم بر جهان            كه گريان شدم آشكار و نهان‏]
         نخواهم بدن زنده بى‏روى او            جهانم نيرزد بيك موى او
         بدان كو مرا ديد و با من نشست            بپيمان گرفتيم دستش بدست‏
         فرستاده شد نزد سام بزرگ            فرستاده پاسخ بزال سترگ‏
         زمانى بپيچيد و دستور بود            سخنهاى بايسته گفت و شنود
         [ فرستاده را داد بسيار چيز            شنيدم همه پاسخ سام نيز]
         [ بدست همين زن كه كنديش موى            زدى بر زمين و كشيدى بروى‏]
         فرستاده آرنده نامه بود            مرا پاسخ نامه اين جامه بود
         فرو ماند سيندخت زان گفتگوى            پسند آمدش زال را جفت اوى‏
         چنين داد پاسخ كه اين خرد نيست            چو دستان ز پر مايگان گرد نيست‏
         بزرگست پور جهان پهلوان            همش نام و هم راى روشن روان‏
         هنرها همه هست و آهو يكى            كه گردد هنر پيش او اندكى‏
         شود شاه گيتى بدين خشمناك            ز كابل بر آرد بخورشيد خاك‏
         نخواهد كه از تخم ما بر زمين            كسى پاى خوار اندر آرد بزين‏
         رها كرد زن را و بنواختش            چنان كرد پيدا كه نشناختش‏
         چنان ديد رودابه را در نهان            كجا نشنود پند كس در جهان‏
         بيامد ز تيمار گريان بخفت            همى پوست بر تنش گفتى بكفت‏                         [ آگاهى شدن مهراب از كار دخترش‏]
          چو آمد ز درگاه مهراب شاد            همى كرد از زال بسيار ياد
         گرانمايه سيندخت را خفته ديد            رخش پژمريده دل آشفته ديد
         بپرسيد و گفتا چه بودت بگوى            چرا پژمريد آن چو گلبرگ روى‏
         چنين داد پاسخ بمهراب باز            كه انديشه اندر دلم شد دراز
         ازين كاخ آباد و اين خواسته            وزين تازى اسپان آراسته‏
         وزين بندگان سپهبد پرست            ازين تاج و اين خسروانى نشست‏
         و زين چهره و سرو بالاى ما            وزين نام و اين دانش و راى ما
         بدين آبدارى و اين راستى            زمان تا زمان آورد كاستى‏
         بناكام بايد بدشمن سپرد            همه رنج ما باد بايد شمرد
                        شاهنامه، ص: 78
         يكى تنگ تابوت ازين بهر ماست            درختى كه ترياك او زهر ماست‏
         بكشتيم و داديم آبش برنج            بياويختيم از برش تاج و گنج‏
         چو بر شد بخورشيد و شد سايه دار            بخاك اندر آمد سر مايه دار
         برينست فرجام و انجام ما            بدان تا كجا باشد آرام ما
         بسيندخت مهراب گفت اين سخن            نو آوردى و نو نگردد كهن‏
         سراى سپنجى بدين سان بود            خرد يافته زو هراسان بود
         يكى اندر آيد دگر بگذرد            گذر نى كه چرخش همى بسپرد
         بشادى و اندوه نگردد دگر            برين نيست پيكار با دادگر
         بدو گفت سيندخت اين داستان            بروى دگر بر نهد باستان‏
         خرد يافته موبد نيك بخت            بفرزند زد داستان درخت‏
         زدم داستان تا ز راه خرد            سپهبد بگفتار من بنگرد
         [ فرو برد سرو سهى داد خم            بنرگس گل سرخ را داد نم‏]
         [ كه گردون بسر بر چنان نگذرد            كه ما را همى بايد اى پر خرد]
         چنان دان كه رودابه را پور سام            نهانى نهادست هر گونه دام‏
         ببردست روشن دلش را ز راه            يكى چاره‏مان كرد بايد نگاه‏
         بسى دادمش پند و سودش نكرد            دلش خيره بينم همى روى زرد
         چو بشنيد مهراب بر پاى جست            نهاد از بر دست شمشير دست‏
         [ تنش گشت لرزان و رخ لاجورد            پر از خون جگر دل پر از باد سرد]
         همى گفت رودابه را رود خون            بروى زمين بر كنم هم كنون‏
         چو اين ديد سيندخت بر پاى جست            كمر كرد بر گردگاهش دو دست‏
         چنين گفت كز كهتر اكنون يكى            سخن بشنو و گوش دار اندكى‏
         از ان پس همان كن كه راى آيدت            روان و خرد رهنماى آيدت‏
         بپيچيد و بنداخت او را بدست            خروشى بر آورد چون پيل مست‏
         مرا گفت چون دختر آمد پديد            ببايستش اندر زمان سر بريد
         نكشتم بگشتم ز راه نيا            كنون ساخت بر من چنين كيميا
         پسر كو ز راه پدر بگذرد            دليرش ز پشت پدر نشمرد
         همم بيم جانست و هم جاى ننگ            چرا باز دارى سرم را ز جنگ‏
         اگر سام يل با منوچهر شاه            بيابند بر ما يكى دستگاه‏
         ز كابل بر آيد بخورشيد دود            نه آباد ماند نه كشت و درود
         چنين گفت سيندخت با مرزبان            كزين در مگردان بخيره زبان‏
         كزين آگهى يافت سام سوار            بدل ترس و تيمار و سختى مدار
         وى از گرگساران بدين گشت باز            گشاده شدست اين سخن نيست راز
         چنين گفت مهراب كاى ماه روى            سخن هيچ با من بكژّى مگوى‏
         [ چنين خود كى اندر خورد با خرد            كه مر خاك را باد فرمان برد]
         مرا دل بدين نيستى دردمند            اگر ايمنى يابمى از گزند
         كه باشد كه پيوند سام سوار            نخواهد ز اهواز تا قندهار
         بدو گفت سيندخت كاى سرفراز            بگفتار كژّى مبادم نياز
                        شاهنامه، ص: 79
         گزند تو پيدا گزند منست            دل دردمند تو بند منست‏
         چنين است و اين بر دلم شد درست            همين بدگمانى مرا از نخست‏
         اگر باشد اين نسيت كارى شگفت            كه چندين بد انديشه بايد گرفت‏
         فريدون بسر و يمن گشت شاه            جهانجوى دستان همين ديد راه‏
         هر آنگه كه بيگانه شد خويش تو            شود تيره راى بد انديش تو
         بسيندخت فرمود پس نامدار            كه رودابه را خيز پيش من آر
         بترسيد سيندخت از ان تيز مرد            كه او را ز درد اندر آرد بگرد
         بدو گفت پيمانت خواهم نخست            بچاره دلش را ز كينه بشست‏
         زبان داد سيندخت را نامجوى            كه رودابه را بد نيارد بروى‏
         بدو گفت بنگر كه شاه زمين            دل از ما كند زين سخن پر ز كين‏
         [ نه ماند بر و بوم و نه مام و باب            شود پست رودابه با رود آب‏]
         چو بشنيد سيندخت سر پيش اوى            فرو برد و بر خاك بنهاد روى‏
         بر دختر آمد پر از خنده لب            گشاده رخ روزگون زير شب‏
         همى مژده دادش كه جنگى پلنگ            ز گور ژيان كرد كوتاه چنگ‏
         كنون زود پيرايه بگشاى و رو            بپيش پدر شو بزارى بنو
         بدو گفت رودابه پيرايه چيست            بجاى سر مايه بى‏مايه چيست‏
         روان مرا پور سامست جفت            چرا آشكارا ببايد نهفت‏
         به پيش پدر شد چو خورشيد شرق            بياقوت و زر اندرون گشته غرق‏
         [ بهشتى بد آراسته پر نگار            چو خورشيد تابان بخرّم بهار]
         پدر چون و را ديد خيره بماند            جهان آفرين را نهانى بخواند
         بدو گفت اى شسته مغز از خرد            ز پر گوهران اين كى اندر خورد
         كه با اهرمن جفت گردد پرى            كه مه تاج بادت مه انگشترى‏
         [ چو بشنيد رودابه آن گفت و گوى            دژم گشت و چون زعفران كرد روى‏]
         [ سيه مژّه بر نرگسان دژم            فرو خوابنيد و نزد هيچ دم‏]
         پدر دل پر از خشم و سر پر ز جنگ            همى رفت غرّان بسان پلنگ‏
         سوى خانه شد دختر دل شده            رخان معصفر بزر آژده‏
         بيزدان گرفتند هر دو پناه            هم اين دل شده ماه و هم پيشگاه‏                         [ آگاه شدن منوچهر از كار زال و رودابه‏]
          پس آگاهى آمد بشاه بزرگ            ز مهراب و دستان سام سترگ‏
         ز پيوند مهراب و ز مهر زال            و زان ناهمالان گشته همال‏
         سخن رفت هر گونه با موبدان            بپيش سرافراز شاه ردان‏
         چنين گفت با بخردان شهريار            كه بر ما شود زين دژم روزگار
         چو ايران ز چنگال شير و پلنگ            برون آوريدم براى و بجنگ‏
         فريدون ز ضحاك گيتى بشست            بترسم كه آيد از ان تخم رُست 
         نبايد كه بر خيره از عشق زال            همال سر افگنده گردد همال‏
         [ چو از دخت مهراب و از پور سام            بر آيد يكى تيغ تيز از نيام‏]
         اگر تاب گيرد سوى مادرش            ز گفت پراگنده گردد سرش‏
                        شاهنامه، ص: 80
         كند شهر ايران پر آشوب و رنج            بدو باز گردد مگر تاج و گنج‏
         همه موبدان آفرين خواندند            و را خسرو پاك دين خواندند
         بگفتند كز ما تو داناترى            ببايستها بر تواناترى‏
         همان كن كجا با خرد در خورد            دل اژدها را خرد بشكرد
         بفرمود تا نوذر آمدش پيش            ابا ويژگان و بزرگان خويش‏
         بدو گفت رو پيش سام سوار            بپرسش كه چون آمد از كار زار
         چو ديدى بگويش كزين سو گراى            ز نزديك ما كن سوى خانه راى‏
         [ هم آنگاه برخاست فرزند شاه            ابا ويژگان سر نهاده براه‏]
         [ سوى سام نيرم نهادند روى            ابا ژنده پيلان پرخاش جوى‏]
         [ چو زين كار سام يل آگاه شد            پذيره سوى پور كى شاه شد]
         ز پيش پدر نوذر نامدار            بيامد بنزديك سام سوار
         [ همه نامداران پذيره شدند            ابا ژنده پيل و تبيره شدند]
         [ رسيدند پس پيش سام سوار            بزرگان و كى نوذر نامدار]
         پيام پدر شاه نوذر بداد            بديدار او سام يل گشت شاد
         چنين داد پاسخ كه فرمان كنم            ز ديدار او رامش جان كنم‏
         نهادند خوان و گرفتند جام            نخست از منوچهر بردند نام‏
         پس از نوذر و سام و هر مهترى            گرفتند شادى ز هر كشورى‏
         بشادى در آمد شب ديرباز            چو خورشيد رخشنده بگشاد راز
         [ خروش تبيره بر آمد ز در            هيون دلاور بر آورد پر]
         سوى بارگاه منوچهر شاه            بفرمان او بر گرفتند راه‏
         [ منوچهر چون يافت زو آگهى            بياراست ديهيم شاهنشهى‏]
         [ ز سارى و آمل بر آمد خروش            چو درياى سبز اندر آمد بجوش‏]
         [ ببستند آيين ژوپين و ران            برفتند با خشتهاى گران‏]
         [ سپاهى كه از كوه تا كوه مرد            سپر در سپر ساخته سرخ و زرد]
         [ ابا كوس و با ناى روئين و سنج            ابا تازى اسپان و پيلان و گنج‏]
         [ ازين گونه لشكر پذيره شدند            بسى با درفش و تبيره شدند]
         [ چو آمد بنزديكى بارگاه            پياده شد و راه بگشاد شاه‏]
                        [ آمدن سام به نزد منوچهر]
         [ چو شاه جهاندار بگشاد روى            زمين را ببوسيد و شد پيش اوى‏]
         [ منوچهر برخاست از تخت عاج            ز ياقوت رخشنده بر سرش تاج‏]
         [ بر خويش بر تخت بنشاختش            چنانچون سزا بود بنواختش‏]
         [ و زان گرگساران جنگ آوران            و زان نره ديوان مازندران‏]
         [ بپرسيد و بسيار تيمار خورد            سپهبد سخن يك بيك ياد كرد]
         [ كه نوشه زى اى شاه تا جاودان            ز جان تو كوته بد بدگمان‏]
         [ برفتم بران شهر ديوان نر            نه ديوان كه شيران جنگى ببر]
         [ كه از تازى اسپان تكاورترند            ز گردان ايران دلاورترند]
         [ سپاهى كه سگسار خوانندشان            پلنگان جنگى نمايندشان‏]
         [ ز من چون بديشان رسيد آگهى            از آواز من مغزشان شد تهى‏]
                        شاهنامه، ص: 81
         [ بشهر اندرون نعره بر داشتند            از ان پس همه شهر بگذاشتند]
         [ همه پيش من جنگ جوى آمدند            چنان خيره و پوى پوى آمدند]
         [ سپه جنب جنبان شد و روز تار            پس اندر فراز آمد و پيش غار]
         [ نبيره جهاندار سلم بزرگ            به پيش سپاه اندر آمد چو گرگ‏]
         [ سپاهى بكردار مور و ملخ            نبد دشت پيدا نه كوه و نه شخ‏]
         [ چو برخاست زان لشكر گشن گرد            رخ نامداران ما گشت زرد]
         [ من اين گرز يك زخم برداشتم            سپه را هم آنجاى بگذاشتم‏]
         [ خروشى خروشيدم از پشت زين            كه چون آسيا شد بريشان زمين‏]
         [ دل آمد سپه را همه باز جاى            سراسر سوى رزم كردند راى‏]
         [ چو بشنيد كاكوى آواز من            چنان زخم سرباز كوپال من‏]
         [ بيامد بنزديك من جنگ ساز            چو پيل ژيان با كمند دراز]
         [ مرا خواست كارد بخم كمند            چو ديدم خميدم ز راه گزند]
         [ كمان كيانى گرفتم بچنگ            به پيكان پولاد و تير خدنگ‏]
         [ عقاب تكاور بر انگيختم            چو آتش بدو بر تبر ريختم‏]
         [ گمانم چنان بد كه سندان سرش            كه شد دوخته مغز تا مغفرش‏]
         [ نگه كردم از گرد چون پيل مست            بر آمد يكى تيغ هندى بدست‏]
         [ چنان آمدم شهريارا گمان            كزو كوه زنهار خواهد بجان‏]
         [ وى اندر شتاب و من اندر درنگ            همى جستمش تا كى آيد بچنگ‏]
         [ چو آمد بنزديك من سرفراز            من از چرمه چنگال كردم دراز]
         [ گرفتم كمربند مرد دلير            ز زين بر گسستم بكردار شير]
         [ زدم بر زمين بر چو پيل ژيان            بدين آهنين دست و گردى ميان‏]
         [ چو افگنده شد شاه زين گونه خوار            سپه روى برگشت از كار زار]
         [ نشيب و فراز بيابان و كوه            بهر سو شده مردمان هم گروه‏]
         سوار و پياده ده و دو هزار            فگنده پديد آمد اندر شمار
         چو بشنيد گفتار سالار شاه            بر افراخت تا ماه فرخ كلاه‏
         چو روز از شب آمد بكوشش ستوه            ستوهى گرفته فرو شد بكوه‏
         مى و مجلس آراست و شد شادمان            جهان پاك ديد از بد بدگمان‏
         ببگماز كوتاه كردند شب            بياد سپهبد گشادند لب‏
         چو شب روز شد پرده بارگاه            گشادند و دادند زى شاه راه‏
         بيامد سپهدار سام سترگ            بنزد منوچهر شاه بزرگ‏
         چنين گفت با سام شاه جهان            كز ايدر برو با گزيده مهان‏
         بهندوستان آتش اندر فروز            همه كاخ مهراب و كابل بسوز
         نبايد كه او يابد از بد رها            كه او ماند از بچّه اژدها
         زمان تا زمان زو بر آيد خروش            شود رام گيتى پر از جنگ و جوش‏
         هر آن كس كه پيوسته او بود            بزرگان كه در دسته او بود
         سر از تن جدا كن زمين را بشوى            ز پيوند ضحاك و خويشان اوى‏
         چنين داد پاسخ كه ايدون كنم            كه كين از دل شاه بيرون كنم‏
                        شاهنامه، ص: 82
         ببوسيد تخت و بماليد روى            بران نامور مهر انگشت اوى‏
         سوى خانه بنهاد سر با سپاه            بدان باد پايان جوينده راه‏
                        [ رفتن سام به جنگ مهراب‏]
          بمهراب و دستان رسيد اين سخن            كه شاه و سپهبد فگندند بن‏
         خروشان ز كابل همى رفت زال            فروهشته لفج و برآورده يال‏
         [ همى گفت اگر اژدهاى دژم            بيايد كه گيتى بسوزد بدم‏]
         [ چو كابلستان را بخواهد بسود            نخستين سر من ببايد درود]
         [ بپيش پدر شد پر از خون جگر            پر انديشه دل پر ز گفتار سر]
         چو آگاهى آمد بسام دلير            كه آمد ز ره بچّه نرّه شير
         همه لشكر از جاى بر خاستند            درفش فريدون بياراستند
         [ پذيره شدن را تبيره زدند            سپاه و سپهبد پذيره شدند]
         [ همه پشت پيلان برنگين درفش            بياراسته سرخ و زرد و بنفش‏]
         چو روى پدر ديد دستان سام            پياده شد از اسپ و بگذارد گام‏
         بزرگان پياده شدند از دو روى            چه سالار خواه و چه سالار جوى‏
         زمين را ببوسيد زال دلير            سخن گفت با او پدر نيز دير
         نشست از بر تازى اسپ سمند            چو زرّين درخشنده كوهى بلند
         بزرگان همه پيش او آمدند            بتيمار و با گفت و گو آمدند
         كه آزرده گشتست بر تو پدر            يكى پوزش آور مكش هيچ سر
         [ چنين داد پاسخ كزين باك نيست            سرانجام آخر بجز خاك نيست‏]
         [ پدر گر بمغز اندر آرد خرد            همانا سخن بر سخن نگذرد]
         [ و گر بر گشايد زبان را بخشم            پس از شرمش آب اندر آرم بچشم‏]
         چنين تا بدرگاه سام آمدند            گشاده دل و شادكام آمدند
         فرود آمد از باره سام سوار            هم اندر زمان زال را داد بار
         چو زال اندر آمد بپيش پدر            زمين را ببوسيد و گسترد بر
         يكى آفرين كرد بر سام گرد            و زاب دو نرگس همى گل سترد
         كه بيدار دل پهلوان شاد باد            روانش گراينده داد باد
         [ ز تيغ تو الماس بريان شود            زمين روز جنگ از تو گريان شود]
         [ كجا ديزه تو چمد روز جنگ            شتاب آيد اندر سپاه درنگ‏]
         [ سپهرى كجا باد گرز تو ديد            همانا ستاره نيارد كشيد]
         زمين نسپرد شير با داد تو            روان و خرد كشته بنياد تو
         همه مردم از داد تو شادمان            ز تو داد يابد زمين و زمان‏
         مگر من كه از داد بى‏بهره‏ام            و گر چه به پيوند تو شهره‏ام‏
         [ يكى مرغ پرورده‏ام خاك خورد            به گيتى مرا نيست با كس نبرد]
         [ ندانم همى خويشتن را گناه            كه بر من كسى را بران هست راه‏]
         [ مگر آنكه سام يلستم پدر            وگر هست با اين نژادم هنر]
         [ ز مادر بزادم بينداختى            بكوه اندرم جايگه ساختى‏]
         [ فگندى بتيمار زاينده را            بآتش سپردى فزاينده را]
                        شاهنامه، ص: 83
         [ ترا با جهان آفرين نيست جنگ            كه از چه سياه و سپيدست رنگ‏]
         [ كنون كم جهان آفرين پروريد            بچشم خدايى بمن بنگريد]
         [ ابا گنج و با تخت و گرز گران            ابا راى و با تاج و تخت و سران‏]
         [ نشستم بكابل بفرمان تو            نگه داشتم راى و پيمان تو]
         [ كه گر كينه جويى نيازارمت            درختى كه كشتى ببار آرمت‏]
         ز مازندران هديه اين ساختى            هم از گرگساران بدين تاختى‏
         كه ويران كنى خان آباد من            چنين داد خواهى همى داد من‏
         [ من اينك بپيش تو ايستاده‏ام            تن بنده خشم ترا داده‏ام‏]
         [ بارّه ميانم بدو نيم كن            ز كابل مپيماى با من سخن‏]
         سپهبد چو بشنيد گفتار زال            بر افراخت گوش و فرو برد يال‏
         بدو گفت آرى همينست راست            زبان تو بر راستى بر گواست‏
         همه كار من با تو بيداد بود            دل دشمنان بر تو بر شاد بود
         ز من آرزو خود همين خواستى            بتنگى دل از جاى بر خاستى‏
         مشو تيز تا چاره كار تو            بسازم كنون نيز بازار تو
         يكى نامه فرمايم اكنون بشاه            فرستم بدست تو اى نيك خواه‏
         سخن هر چه بايد بياد آورم            روان و دلش سوى داد آورم‏
         اگر يار باشد جهاندار ما            بكام تو گردد همه كار ما
                        [ رفتن زال به رسولى نزد منوچهر]
          نويسنده را پيش بنشاندند            ز هر در سخنها همى راندند
         سر نامه كرد آفرين خداى            كجا هست و باشد هميشه بجاى‏
         ازويست نيك و بد و هست و نيست            همه بندگانيم و ايزد يكيست‏
         هر آن چيز كو ساخت اندر بوش            بران است چرخ روان را روش‏
         خداوند كيوان و خورشيد و ماه            و زو آفرين بر منوچهر شاه‏
         [ برزم اندرون زهر ترياك سوز            ببزم اندرون ماه گيتى فروز]
         [ گراينده گرز و گشاينده شهر            ز شادى بهر كس رساننده بهر]
         [ كشنده درفش و فريدون بجنگ            كشنده سر افراز جنگى پلنگ‏]
         [ ز باد عمود تو كوه بلند            شود خاك نعل سر افشان سمند]
         [ همان از دل پاك و پاكيزه كيش            بآبشخور آرى همى گرگ و ميش‏]
         يكى بنده‏ام من رسيده بجاى            بمردى بشست اندر آورده پاى‏
         همى گرد كافور گيرد سرم            چنين كرد خورشيد و ماه افسرم‏
         ببستم ميان را يكى بنده‏وار            ابا جادوان ساختم كارزار
         [ عنان پيچ و اسپ افگن و گرزدار            چو من كس نديدى بگيتى سوار]
         [ بشد آب گردان مازندران            چو من دست بردم بگرز گران‏]
         [ ز من گر نبودى بگيتى نشان            بر آورده گردن ز گردن كشان‏]
         [ چنان اژدها كو ز رود كشف            برون آمد و كرد گيتى چو كف‏]
         [ زمين شهر تا شهر پهناى او            همان كوه تا كوه بالاى او]
         [ جهان را ازو بود دل پر هراس            همى داشتندى شب و روز پاس‏]
         [ هوا پاك ديدم ز پرندگان            همان روى گيتى ز درندگان‏]
                        شاهنامه، ص: 84
         [ ز تفّش همى پرّ كرگس بسوخت            زمين زير زهرش همى برفروخت‏]
         [ نهنگ دژم بر كشيدى ز آب            بدم در كشيدى ز گردون عقاب‏]
         [ زمين گشت بى‏مردم و چارپاى            همه يك سر او را سپردند جاى‏]
         [ چو ديدم كه اندر جهان كس نبود            كه با او همى دست يارست سود]
         [ بزور جهاندار يزدان پاك            بيفگندم از دل همه ترس و باك‏]
         [ ميان را ببستم بنام بلند            نشستم بران پيل پيكر سمند]
         [ بزين اندرون گرزه گاوسر            ببازو كمان و بگردن سپر]
         [ برفتم بسان نهنگ دژم            مرا تيز چنگ و ورا تيز دم‏]
         [ مرا كرد پدرود هر كو شنيد            كه بر اژدها گرز خواهم كشيد]
         [ ز سر تا بدمّش چو كوه بلند            كشان موى سر بر زمين چون كمند]
         [ زبانش بسان درختى سياه            ز فر باز كرده فگنده براه‏]
         [ چو دو آبگيرش پر از خون دو چشم            مرا ديد غرّيد و آمد بخشم‏]
         [ گمانى چنان بردم اى شهريار            كه دارم مگر آتش اندر كنار]
         [ جهان پيش چشمم چو دريا نمود            بابر سيه بر شده تيره دود]
         [ ز بانگش بلرزيد روى زمين            ز زهرش زمين شد چو درياى چين‏]
         [ برو بر زدم بانگ برسان شير            چنانچون بود كار مرد دلير]
         [ يكى تير الماس پيكان خدنگ            بچرخ اندرون راندم بى‏درنگ‏]
         [ چو شد دوخته يك كران از دهانش            بماند از شگفتى ببيرون زبانش‏]
         [ هم اندر زمان ديگرى همچنان            زدم بر دهانش بپيچيد از ان‏]
         [ سديگر زدم بر ميان زفرش            بر آمد همى جوى خون از جگرش‏]
         [ چو تنگ اندر آورد با من زمين            بر آهختم اين گاوسر گرز كين‏]
         [ بنيروى يزدان كيهان خداى            بر انگيختم پيل تن را ز جاى‏]
         [ زدم بر سرش گرزه گاو چهر            برو كوه باريد گفتى سپهر]
         [ شكستم سرش چون تن ژنده پيل            فرو ريخت زو زهر چون رود نيل‏]
         [ بزخمى چنان شد كه ديگر نخاست            ز مغزش زمين گشت با كوه راست‏]
         [ كشف رود پر خون و زرداب شد            زمين جاى آرامش و خواب شد]
         [ همه كوهساران پر از مرد و زن            همى آفرين خواندندى بمن‏]
         [ جهانى بران جنگ نظّاره بود            كه آن اژدها زشت پتياره بود]
         [ مرا سام يك زخم از ان خواندند            جهان زر و گوهر بر افشاندند]
         [ چو زو بازگشتم تن روشنم            برهنه شد از نامور جوشنم‏]
         [ فرو ريخت از باره بر گستوان            وزين هست هر چند رانم زيان‏]
         [ بران بوم تا ساليان بر نبود            جز از سوخته خار خاور نبود]
         [ چنين و جزين هر چه بوديم راى            سران را سر آوردمى زير پاى‏]
         [ كجا من چمانيدمى باد پاى            بپرداختى شير درّنده جاى‏]
         كنون چند سالست تا پشت زين            مرا تختگاه است و اسپم زمين‏
         همه گرگساران و مازندران            بتو راست كردم بگرز گران‏
         نكردم زمانى برو بوم ياد            ترا خواستم راد و پيروز و شاد
                        شاهنامه، ص: 85
         كنون اين بر افراخته يال من            همان زخم كوبنده كوپال من‏
         بدان هم كه بودى نماند همى            برو گردگاهم نماند همى‏
         كمندى بينداخت از دست شست            زمانه مرا باژگونه ببست‏
         سپرديم نوبت كنون زال را            كه شايد كمربند و كوپال را
         يكى آرزو دارد اندر نهان            بيايد بخواهد ز شاه جهان‏
         يكى آرزو كان بيزدان نكوست            كجا نيكوئى زير فرمان اوست‏
         نكرديم بى‏راى شاه بزرگ            كه بنده نبايد كه باشد سترگ‏
         همانا كه با زال پيمان من            شنيدست شاه جهان بان من‏
         كه از راى او سر نپيچم بهيچ            درين روزها كرد زى من بسيج‏
         [ بپيش من آمد پر از خون رخان            همى چاك چاك آمدش زاستخوان‏]
         مرا گفت بردار آمل كنى            سزاتر كه آهنگ كابل كنى‏
         چو پرورده مرغ باشد بكوه            نشانى شده در ميان گروه‏
         چنان ماه بيند بكابلستان            چو سرو سهى بر سرش گلستان‏
         چو ديوانه گردد نباشد شگفت            از و شاه را كين نبايد گرفت‏
         [ كنون رنج مهرش بجايى رسيد            كه بخشايش آرد هر آن كس بديد]
         [ ز بس درد كو ديد بر بى‏گناه            چنان رفت پيمان كه بشنيد شاه‏]
         گسى كردمش با دلى مستمند            چو آيد بنزديك تخت بلند
         همان كن كه با مهترى در خورد            ترا خود نياموخت بايد خرد
         چو نامه نوشتند و شد راى راست            ستد زود دستان و بر پاى خاست‏
         [ چو خورشيد سر سوى خاور نهاد            نخفت و نياسود تا بامداد]
         [ چو آن جامه سوده بفگند شب            سپيده بخنديد و بگشاد لب‏]
         بيامد بزين اندر آورد پاى            بر آمد خروشيدن كرّه ناى‏
         [ بسوى شهنشاه بنهاد روى            ابا نامه سام آزاده خوى‏]
                        [ خشم گرفتن مهراب بر سيندخت‏]
          چو در كابل اين داستان فاش گشت            سر مرزبان پر ز پرخاش گشت‏
         بر آشفت و سيندخت را پيش خواند            همه خشم رودابه بر وى براند
         بدو گفت كاكنون جزين راى نيست            كه با شاه گيتى مرا پاى نيست‏
         كه آرمت با دخت ناپاك تن            كشم زارتان بر سر انجمن‏
         مگر شاه ايران ازين خشم و كين            بر آسايد و رام گردد زمين‏
         [ بكابل كه با سام يارد چخيد            از ان زخم گرزش كه يارد چشيد]
         چو بشنيد سيندخت بنشست پست            دل چاره جوى اندر انديشه بست‏
         [ يكى چاره آورد از دل بجاى            كه بد ژرف بين و فزاينده راى‏]
         [ و زان پس دوان دست كرده بكش            بيامد بر شاه خورشيد فش‏]
         بدو گفت بشنو ز من يك سخن            چو ديگر يكى كامت آيد بكن‏
         ترا خواسته گرز بهر تنست            ببخش و بدان كين شب آبستنست‏
         اگر چند باشد شب دير ياز            برو تيرگى هم نماند دراز
         شود روز چون چشمه روشن شود            جهان چون نگين بدخشان شود
                        شاهنامه، ص: 86
         بدو گفت مهراب كز باستان            مزن در ميان يلان داستان‏
         بگو آنچه دانى و جان را بكوش            و گر چادر خون بتن بر بپوش‏
         بدو گفت سيندخت كاى سرفراز            بود كت بخونم نيايد نياز
         مرا رفت بايد بنزديك سام            زبان بر گشايم چو تيغ از نيام‏
         [ بگويم بدو آنچه گفتن سزد            خرد خام گفتارها را پزد]
         ز من رنج جان و ز تو خواسته            سپردن بمن گنج آراسته‏
         بدو گفت مهراب بستان كليد            غم گنج هرگز نبايد كشيد
         پرستنده و اسپ و تخت و كلاه            بياراى و با خويشتن بر براه‏
         مگر شهر كابل نسوزد بما            چو پژمرده شد بر فروزد بما
         چنين گفت سيندخت كاى نامدار            بجاى روان خواسته خوار دار
         [ نبايد كه چون من شوم چاره جوى            تو رودابه را سختى آرى بروى‏]
         [ مرا در جهان انده جان اوست            كنون با توم روز پيمان اوست‏]
         [ ندارم همى انده خويشتن            ازويست اين درد و اندوه من‏]
         [ يكى سخت پيمان ستد زو نخست            پس آنگه بمردى ره چاره جست‏]
         بياراست تن را بديبا و زر            بدرّ و بياقوت پر مايه سر
         پس از گنج زرّش ز بهر نثار            برون كرد دينار چون سى هزار
         [ بزرّين ستام آوريدند سى            از اسپان تازى و از پارسى‏]
         ابا طوق زرّين پرستنده شست            يكى جام زر هر يكى را بدست‏
         [ پر از مشك و كافور و ياقوت و زر            ز پيروزه چند چندى گهر]
         [ چهل جامه ديباى پيكر بزر            طرازش همه گونه گونه گهر]
         [ بزرين و سيمين دو صد تيغ هند            جزان سى بزهراب داده پرند]
         [ صد اشتر همه ماده سرخ موى            صد استر همه باركش راه جوى‏]
         يكى تاج پر گوهر شاهوار            ابا طوق و با ياره و گوشوار
         بسان سپهرى يكى تخت زر            برو ساخته چند گونه گهر
         برش خسروى بيست پهناى او            چو سيصد فزون بود بالاى او
         و زان ژنده پيلان هندى چهار            همه جامه و فرش كردند بار
                        [ دلخوشى دادن سام سيندخت را]
          چو شد ساخته كار خود بر نشست            چو گردى بمردى ميان را ببست‏
         [ يكى ترگ رومى بسر بر نهاد            يكى باره زير اندرش همچو باد]
         بيامد گرازان بدرگاه سام            نه آواز داد و نه بر گفت نام‏
         بكار آگهان گفت تا ناگهان            بگويند با سرفراز جهان‏
         كه آمد فرستاده كابلى            بنزد سپهبد يل زابلى‏
         [ ز مهراب گرد آوريده پيام            بنزد سپهبد جهانگير سام‏]
         بيامد بر سام يل پرده دار            بگفت و بفرمود تا داد بار
         فرود آمد از اسپ سيندخت و رفت            بپيش سپهبد خراميد تفت‏
         زمين را ببوسيد و كرد آفرين            ابر شاه و بر پهلوان زمين‏
         نثار و پرستنده و اسپ و پيل            رده بر كشيده ز در تا دو ميل‏
                        شاهنامه، ص: 87
         يكايك همه پيش سام آوريد            سر پهلوان خيره شد كان بديد
         پر انديشه بنشست برسان مست            بكش كرده دست و سر افگنده پست‏
         كه جائى كجا مايه چندين بود            فرستادن زن چه آيين بود
         گر اين خواسته زو پذيرم همه            ز من گردد آزرده شاه رمه‏
         و گر باز گردانم از پيش زال            بر آرد بكردار سيمرغ بال‏
         [ بر آورد سر گفت كين خواسته            غلامان و پيلان آراسته‏]
         بريد اين بگنجور دستان دهيد            بنام مه كابلستان دهيد
         پرى روى سيندخت بر پيش سام            زبان كرد گويا و دل شادكام‏
         [ چو آن هديه‏ها را پذيرفته ديد            رسيده بهى و بدى رفته ديد]
         سه بت روى با او بيك جا بدند            سمن پيكر و سرو بالا بدند
         گرفته يكى جام هر يك بدست            بفرمود كامد بجاى نشست‏
         بپيش سپهبد فرو ريختند            همه يك بديگر بر آميختند
         چو با پهلوان كار بر ساختند            ز بيگانه خانه بپرداختند
         چنين گفت سيندخت با پهلوان            كه با راى تو پير گردد جوان‏
         بزرگان ز تو دانش آموختند            بتو تيرگيها بر افروختند
         بمهر تو شد بسته دست بدى            بگرزت گشاده ره ايزدى‏
         گنهكار گر بود مهراب بود            ز خون دلش ديده سيراب بود
         سر بى‏گناهان كابل چه كرد            كجا اندر آورد بايد بگرد
         همه شهر زنده براى تواند            پرستنده و خاك پاى تواند
         از آن ترس كو هوش و زور آفريد            درخشنده ناهيد و هور آفريد
         نيايد چنين كارش از تو پسند            ميان را بخون ريختن در مبند
         بدو سام يل گفت با من بگوى            از ان كت بپرسم بهانه مجوى‏
         تو مهراب را كهترى گر همال            مر آن دخت او را كجا ديد زال‏
         بروى و بموى و بخوى و خرد            بمن گوى تا با كى اندر خورد
         ز بالا و ديدار و فرهنگ اوى            بران سان كه ديدى يكايك بگوى‏
         بدو گفت سيندخت كاى پهلوان            سر پهلوانان و پشت گوان‏
         يكى سخت پيمانت خواهم نخست            كه لرزان شود زو بر و بوم و رست‏
         كه از تو نيايد بجانم گزند            نه آن كس كه بر من بود ارجمند
         مرا كاخ و ايوان آباد هست            همان گنج و خويشان و بنياد هست‏
         چو ايمن شوم هر چه گوئى بگوى            بگويم بجويم بدين آب روى‏
         نهفته همه گنج كابلستان            بكوشم رسانم بزابلستان‏
         [ جزين نيز هر چيز كاندر خورد            بيايد ز من مهتر پر خرد]
         گرفت آن زمان سام دستش بدست            و را نيك بنواخت و پيمان ببست‏
         چو بشنيد سيندخت سوگند او            همان راست گفتار و پيوند او
         زمين را ببوسيد و بر پاى خاست            بگفت آنچه اندر نهان بود راست‏
         كه من خويش ضحاكم اى پهلوان            زن گرد مهراب روشن روان‏
         همان مام رودابه ماه روى            كه دستان همى جان فشاند بروى‏
                        شاهنامه، ص: 88
         [ همه دودمان پيش يزدان پاك            شب تيره تا بر كشد روز چاك‏]
         [ همى بر تو بر خوانديم آفرين            همان بر جهاندار شاه زمين‏]
         كنون آمدم تا هواى تو چيست            ز كابل ترا دشمن و دوست كيست‏
         اگر ما گنهكار و بد گوهريم            بدين پادشاهى نه اندر خوريم‏
         من اينك بپيش توام مستمند            بكش گر كشى ور ببندى ببند
         دل بى‏گناهان كابل مسوز            كجا تيره روز اندر آيد بروز
         سخنها چو بشنيد از و پهلوان            زنى ديد با راى و روشن روان‏
         [ برخ چون بهار و ببالا چو سرو            ميانش چو غرو و برفتن تذرو]
         چنين داد پاسخ كه پيمان من            درست است اگر بگسلد جان من‏
         تو با كابل و هر كه پيوند تست            بمانيد شادان دل و تن درست‏
         بدين نيز همداستانم كه زال            ز گيتى چو رودابه جويد همال‏
         شما گر چه از گوهر ديگريد            همان تاج و اورنگ را در خوريد
         چنين است گيتى و زين ننگ نيست            ابا كردگار جهان جنگ نيست‏
         [ چنان آفريند كه آيدش راى            نمانيم و مانديم با هاى هاى‏]
         [ يكى بر فراز و يكى در نشيب            يكى با فزونى يكى با نهيب‏]
         [ يكى از فزايش دل آراسته            ز كمى دل ديگرى كاسته‏]
         يكى نامه با لابه دردمند            نبشتم بنزديك شاه بلند
         بنزد منوچهر شد زال زر            چنان شد كه گفتى بر آورده پر
         [ بزين اندر آمد كه زين را نديد            همان نعل اسپش زمين را نديد]
         بدين زال را شاه پاسخ دهد            چو خندان شود راى فرخ نهد
         كه پرورده مرغ بى‏دل شدست            از آب مژه پاى در گل شدست‏
         عروس ار بمهر اندرون همچو اوست            سزد گر بر آيند هر دو ز پوست‏
         يكى روى آن بچّه اژدها            مرا نيز بنماى و بستان بها
         بدو گفت سيندخت اگر پهلوان            كند بنده را شاد و روشن روان‏
         چماند بكاخ من اندر سمند            سرم بر شود بآسمان بلند
         بكابل چنو شهريار آوريم            همه پيش او جان نثار آوريم‏
         لب سام سيندخت پر خنده ديد            همه بيخ كين از دلش كنده ديد
         نوندى دلاور بكردار باد            برافگند و مهراب را مژده داد
         كز انديشه بد مكن ياد هيچ            دلت شاد كن كار مهمان بسيچ‏
         من اينك پس نامه اندر دمان            بيايم نجويم بره بر زمان‏
         دوم روز چون چشمه آفتاب            بجنبيد و بيدار شد سر ز خواب‏
         گرانمايه سيندخت بنهاد روى            بدرگاه سالار ديهيم جوى‏
         روا رو بر آمد ز درگاه سام            مه بانوان خواندندش بنام‏
         بيامد بر سام و بردش نماز            سخن گفت با او زمانى دراز
         بدستورى بازگشتن بجاى            شدن شادمان سوى كابل خداى‏
         دگر ساختن كار مهمان نو            نمودن بداماد پيمان نو
         و را سام يل گفت بر گرد و رو            بگو آنچه ديدى بمهراب گو 
                        شاهنامه، ص: 89
         سزاوار او خلعت آراستند            ز گنج آنچه پر مايه‏تر خواستند
         بكابل دگر سام را هر چه بود            ز كاخ و ز باغ و ز كشت و درود
         دگر چارپايان دوشيدنى            ز گستردنى هم ز پوشيدنى‏
         به سيندخت بخشيد و دستش بدست            گرفت و يكى نيز پيمان ببست‏
         پذيرفت مر دخت او را بزال            كه باشند هر دو بشادى همال‏
         سر افراز گردى و مردى دويست            بدو داد و گفتش كه ايدر مه‏ايست‏
         بكابل بباش و بشادى بمان            ازين پس مترس از بد بدگمان‏
         شكفته شد آن روى پژمرده ماه            بنيك اخترى بر گرفتند راه‏
                        [ آمدن زال با نامه سام نزد منوچهر]
          پس آگاهى آمد سوى شهريار            كه آمد ز ره زال سام سوار
         پذيره شدندش همه سركشان            كه بودند در پادشاهى نشان‏
         چو آمد بنزديكى‏ء بارگاه            سبك نزد شاهش گشادند راه‏
         چو نزديك شاه اندر آمد زمين            ببوسيد و بر شاه كرد آفرين‏
         زمانى همى داشت بر خاك روى            بدو داد دل شاه آزر مجوى‏
         [ بفرمود تا رويش از خاك خشك            ستردند و بر روى پراگند مشك‏]
         بيامد بر تخت شاه ارجمند            بپرسيد از و شهريار بلند
         [ كه چون بودى اى پهلو رادمرد            بدين راه دشوار با باد و گرد]
         بفرّ تو گفتا همه بهتريست            ابا تو همه رنج رامشگريست‏]
         از و بستد آن نامه پهلوان            بخنديد و شد شاد و روشن روان‏
         چو بر خواند پاسخ چنين داد باز            كه رنجى فزودى بدل بر دراز
         و ليكن بدين نامه دلپذير            كه بنوشت با درد دل سام پير
         اگر چه مرا هست ازين دل دژم            برانم كه ننديشم از بيش و كم‏
         بسازم بر آرم همه كام تو            گر اينست فرجام آرام تو
         [ تو يك چند اندر بشادى بپاى            كه تا من بكارت زنم نيك راى‏]
         ببردند خواليگران خوان زر            شهنشاه بنشست با زال زر
         بفرمود تا نامداران همه            نشستند بر خوان شاه رمه‏
         چو از خوان خسرو بپرداختند            بتخت دگر جاى مى‏ساختند
         چو مى خورده شد نامور پور سام            نشست از بر اسپ زرّين ستام‏
         برفت و بپيمود بالاى شب            پر انديشه دل پر ز گفتار لب‏
         بيامد بشبگير بسته كمر            بپيش منوچهر پيروزگر
         برو آفرين كرد شاه جهان            چو برگشت بستودش اندر نهان‏
                        [ گفتارى در بخت زال در نزد ستاره‏شناسان‏]
          بفرمود تا موبدان و ردان            ستاره‏شناسان و هم بخردان‏
         كنند انجمن پيش تخت بلند            بكار سپهرى پژوهش كنند
         برفتند و بردند رنج دراز            كه تا با ستاره چه دارند راز
         سه روز اندران كارشان شد درنگ            برفتند با زيج رومى بچنگ‏
         زبان بر گشادند بر شهريار            كه كرديم با چرخ گردان شمار
                        شاهنامه، ص: 90
         چنين آمد از داد اختر پديد            كه اين آب روشن بخواهد دويد
         ازين دخت مهراب و از پور سام            گوى پر منش زايد و نيك نام‏
         بود زندگانيش بسيار مر            همش زور باشد هم آيين و فر
         همش برز باشد همش شاخ و يال            برزم و ببزمش نباشد همال‏
         [ كجا باره او كند موى تر            شود خشك همرزم او را جگر]
         عقاب از بر ترگ او نگذرد            سران جهان را بكس نشمرد
         يكى برز بالا بود فرّمند             همه شير گيرد بخمّ كمند
         هوا را بشمشير گريان كند            بر آتش يكى گور بريان كند
         كمر بسته شهرياران بود            بايران پناه سواران بود
                        [ پژوهش كردن موبدان از زال‏]
          چنين گفت پس شاه گردن فراز            كزين هر چه گفتيد داريد راز
         بخواند آن زمان زال را شهريار            كز و خواست كردن سخن خواستار
         بدان تا بپرسند از و چند چيز            نهفته سخنهاى ديرينه نيز
         نشستند بيدار دل بخردان            همان زال با نامور موبدان‏
         بپرسيد مر زال را موبدى            ازين تيز هش راه بين بخردى‏
         كه از ده و دو تاى سرو سهى            كه رستست شاداب با فرهى‏
         از ان بر زده هر يكى شاخ سى            نگردد كم و بيش در پارسى‏
         دگر موبدى گفت كاى سر فراز            دو اسپ گرانمايه و تيز تاز
         يكى زان بكردار درياى قار            يكى چون بلور سپيد آبدار
         بجنبند و هر دو شتابنده‏اند            همان يكدگر را نيابنده‏اند
         سديگر چنين گفت كان سى سوار            كجا بگذرانند بر شهريار
         يكى كم شود باز چون بشمرى            همان سى بود باز چون بنگرى‏
         چهارم چنين گفت كان مرغزار            كه بينى پر از سبزه و جويبار
         يكى مرد با تيز داسى بزرگ            سوى مرغزار اندر آيد سترگ‏
         [ همى بدرود آن گياه خشك و تر            نه بردارد او هيچ از ان كار سر]
         دگر گفت كان بر كشيده دو سرو            ز درياى با موج برسان غرو
         يكى مرغ دارد بريشان كنام            نشيمش بشام آن بود اين ببام‏
         ازين چون بپرّد شود برگ خشك            بران بر نشيند دهد بوى مشك‏
         از ان دو هميشه يكى آبدار            يكى پژمريده شده سوگوار
         بپرسيد ديگر كه بر كوهسار            يكى شارستان يافتم استوار
         خرامند مردم از ان شارستان            گرفته بهامون يكى خارستان‏
         بناها كشيدند سر تا بماه            پرستنده گشتند و هم پيشگاه‏
         و زان شارستان رويشان بدل نگذرد            كس از ياد كردن سخن نشمرد
         يكى بومهين خيزد از ناگهان            بر و بومشان پاك گردد نهان‏
         بدان شارستان رويشان نياز آورد            هم انديشگان دراز آورد
         بپرده درست اين سخنها بجوى            بپيش ردان آشكارا بگوى‏
         گر اين رازها آشكارا كنى            ز خاك سيه مشك سارا كنى‏
                        شاهنامه، ص: 91
                        [ پاسخ دادن زال موبدان را]
          زمانى پر انديشه شد زال زر            بر آورد يال و بگسترد بر
         و زان پس بپاسخ زبان برگشاد            همه پرسش موبدان كرد ياد
         نخست از ده و دو درخت بلند            كه هر يك همى شاخ سى بر كشند
         بسالى ده و دو بود ماه نو            چو شاه نو آيين ابر گاه نو
         بسى روز مه را سر آيد شمار            برين سان بود گردش روزگار
         كنون آنكه گفتى ز كار دو اسپ            فروزان بكردار آذر گشسپ‏
         سپيد و سياهست هر دو زمان            پس يكدگر تيز هر دو دوان‏
         شب و روز باشد كه مى بگذرد            دم چرخ بر ما همى بشمرد
         سديگر كه گفتى كه آن سى سوار            كجا بر گذشتند بر شهريار
         از ان سى سواران يكى كم شود            بگاه شمردن همان سى بود
         نگفتى سخن جز ز نقصان ماه            كه يك شب كم آيد همى گاه گاه‏
         كنون از نيام اين سخن بر كشيم            دو بن سرو كان مرغ دارد نشيم‏
         ز برج بره تا ترازو جهان            همى تيرگى دارد اندر نهان‏
         چنين تا ز گردش بماهى شود            پر از تيرگىّ و سياهى شود
         دو سرو ان دو بازوى چرخ بلند            كز و نيمه شاداب و نيمى نژند
         برو مرغ پرّان چو خورشيد دان            جهان را از و بيم و اميد دان‏
         دگر شارستان بر سر كوهسار            سراى درنگست و جاى قرار
         همين خارستان چون سراى سپنج            كزو ناز و گنجست و هم درد و رنج‏
         همى دم زدن بر تو بر بشمرد            هم او بر فرازد هم او بشكرد
         بر آيد يكى باد با زلزله            ز گيتى بر آيد خروش و خله‏
         همه رنج ما ماند زى خارستان            گذر كرد بايد سوى شارستان‏
         كسى ديگر از رنج ما بر خورد            نپايد برو نيز و هم بگذرد
         چنين رفت از آغاز يك سر سخن            همين باشد و نو نگردد كهن‏
         اگر توشه‏مان نيكنامى بود            روانها بران سر گرامى بود
         و گر آز ورزيم و پيچان شويم            پديد آيد آنگه كه بى‏جان شويم‏
         گر ايوان ما سر بكيوان برست            از ان بهره ما يكى چادرست‏
         چو پوشند بر روى ما خون و خاك            همه جاى بيمست و تيمار و باك‏
         بيابان و آن مرد با تيز داس            كجا خشك و تر زو دل اندر هراس‏
         تر و خشك يكسان همى بدرود            وگر لابه سازى سخن نشنود
         دروگر زمانست و ما چون گيا            همانش نبيره همانش نيا
         بپير و جوان يك بيك ننگرد            شكارى كه پيش آيدش بشكرد
         جهان را چنينست ساز و نهاد            كه جز مرگ را كس ز مادر نزاد
         ازين در در آيد بدان بگذرد            زمانه برو دم همى بشمرد
                        [ هنر نمودن زال در پيش منوچهر]
          چو زال اين سخنها بكرد آشكار            از و شادمان شد دل شهريار
         بشادى يكى انجمن بر شگفت            شهنشاه گيتى ز هازه گرفت‏
         يكى جشنگاهى بياراست شاه            چنانچون شب چارده چرخ ماه‏
                        شاهنامه، ص: 92
         كشيدند مى تا جهان تيره گشت            سر ميگساران ز مى خيره گشت‏
         خروشيدن مرد بالاى گاه            يكايك بر آمد ز درگاه شاه‏
         برفتند گردان همه شاد و مست            گرفته يكى دست ديگر بدست‏
         چو بر زد زبانه ز كوه آفتاب            سر نامداران بر آمد ز خواب‏
         بيامد كمر بسته زال دلير            بپيش شهنشاه چون نرّه شير
         بدستورى بازگشتن ز در            شدن نزد سالار فرّخ پدر
         بشاه جهان گفت كاى نيكخوى            مرا چهر سام آمدست آرزوى‏
         ببوسيدم اين پايه تخت عاج            دلم گشت روشن بدين برز و تاج‏
         بدو گفت شاه اى جوانمرد گرد            يك امروز نيزت ببايد سپرد
         ترا بويه دخت مهراب خاست            دلت راهش سام زابل كجاست‏
         بفرمود تا سنج و هندى دراى            بميدان گذارند با كرّه ناى‏
         ابا نيزه و گرز و تير و كمان            برفتند گردان همه شادمان‏
         كمانها گرفتند و تير خدنگ            نشانه نهادند چون روز جنگ‏
         بپيچيد هر يك بچيزى عنان            بگرز و بتيغ و بتير و سنان‏
         درختى گشن بد بميدان شاه            گذشته برو سال بسيار و ماه‏
         كمان را بماليد دستان سام            بر انگيخت اسپ و برآورد نام‏
         بزد بر ميان درخت سهى            گذاره شد آن تير شاهنشهى‏
         هم اندر تگ اسپ يك چوبه تير            بينداخت و بگذاشت چون نرّه شير
         سپر برگرفتند ژوپين و ران            بگشتند با خشتهاى گران‏
         [ سپر خواست از ريدك ترك زال            بر انگيخت اسپ و برآورد يال‏]
         [ كمان را بينداخت و ژوپين گرفت            بژوپين شكار نو آيين گرفت‏]
         [ بزد خشت بر سه سپر گيل وار            گشاده بديگر سو افگند خوار]
         بگردنكشان گفت شاه جهان            كه با او كه جويد نبرد از مهان‏
         يكى بر گراييدش اندر نبرد            كه از تير و ژوپين بر آورد گرد
         همه بر كشيدند گردان سليح            بدل خشمناك و زبان پر مزيح‏
         بآورد رفتند پيچان عنان            ابا نيزه و آب داده سنان‏
         چنان شد كه مرد اندر آمد بمرد            بر انگيخت زال اسپ و بر خاست گرد
         نگه كرد تا كيست زيشان سوار            عنان پيچ و گردنكش و نامدار
         ز گرد اندر آمد بسان نهنگ            گرفتش كمربند او را بچنگ‏
         چنان خوارش از پشت زين بر گرفت            كه شاه و سپه ماند اندر شگفت‏
         بآواز گفتند گردنكشان            كه مردم نبيند كسى زين نشان‏
         هر آن كس كه با او بجويد نبرد            كند جامه مادر برو لاژورد
         ز شيران نزايد چنين نيز گرد            چه گرد از نهنگانش بايد شمرد
         خنك سام يل كش چنين يادگار            بماند بگيتى دلير و سوار
         برو آفرين كرد شاه بزرگ            همان نامور مهتران سترگ‏
         بزرگان سوى كاخ شاه آمدند            كمربسته و با كلاه آمدند
         يكى خلعت آراست شاه جهان            كه گشتند از ان خيره يك سر مهان‏
                        شاهنامه، ص: 93
         چه از تاج پر مايه و تخت زر            چه از ياره و طوق و زرّين كمر
         همان جامهاى گرانمايه نيز            پرستنده و اسپ و هر گونه چيز
         [ بزال سپهبد سپرد آن زمان            همه چيزها از كران تا كران‏]
                                                 [ پاسخ نامه سام از منوچهر]
          پس آن نامه سام پاسخ نوشت            شگفتى سخنهاى فرّخ نوشت‏
         كه اى نامور پهلوان دلير            بهر كار پيروز بر سان شير
         نبيند چو تو نيز گردان سپهر            برزم و ببزم و براى و بچهر
         همان پور فرخنده زال سوار            كزو ماند اندر جهان يادگار
         رسيد و بدانستم از كام او            همان خواهش و راى و آرام او
         بر آمد هر آنچ آن ترا كام بود            همان زال را راى و آرام بود
         همه آرزوها سپردم بدوى            بسى روز فرّخ شمردم بدوى‏
         ز شيرى كه باشد شكارش پلنگ            چه زايد جز از شير شرزه بجنگ‏
         گسى كردمش با دلى شادمان            كزو دور بادا بد بدگمان‏
         برون رفت با فرّخى زال زر            ز گردان لشكر بر آورده سر
         نوندى بر افگند نزديك سام            كه برگشتم از شاه دل شادكام‏
         ابا خلعت خسروانىّ و تاج            همان ياره و طوق و هم تخت عاج‏
         چنان شاد شد زان سخن پهلوان            كه با پير سر شد بنوى جوان‏
         سوارى بكابل برافگند زود            بمهراب گفت آن كجا رفته بود
         نوازيدن شهريار جهان            و زان شادمانى كه رفت از مهان‏
         من اينك چو دستان بر من رسد            گذاريم هر دو چنانچون سزد
         چنان شاد شد شاه كابلستان            ز پيوند خورشيد زابلستان‏
         كه گفتى همى جان بر افشاندند            ز هر جاى رامشگران خواندند
         چو مهراب شد شاد و روشن روان            لبش گشت خندان و دل شادمان‏
         گرانمايه سيندخت را پيش خواند            بسى خوب گفتار با او براند
         بدو گفت كاى جفت فرخنده راى            بيفروخت از رايت اين تيره جاى‏
         بشاخى زدى دست كاندر زمين            برو شهرياران كنند آفرين‏
         چنان هم كجا ساختى از نخست            ببايد مر اين را سرانجام جست‏
         همه گنج پيش تو آراستست            اگر تخت عاجست اگر خواستست‏
         چو بشنيد سيندخت از و گشت باز            بر دختر آمد سراينده راز
         همى مژده دادش بديدار زال            كه ديدى چنانچون ببايد همال‏
         زن و مرد را از بلندى منش            سزد گر فرازد سر از سرزنش‏
         سوى كام دل تيز بشتافتى            كنون هر چه جستى همه يافتى‏
         بدو گفت رودابه اى شاه زن            سزاى ستايش بهر انجمن‏
         من از خاك پاى تو بالين كنم            بفرمانت آرايش دين كنم‏
         ز تو چشم آهرمنان دور باد            دل و جان تو خانه سور باد
         چو بشنيد سيندخت گفتار اوى            بآرايش كاخ بنهاد روى‏
         بياراست ايوانها چون بهشت            گلاب و مى و مشك و عنبر سرشت‏
                        شاهنامه، ص: 94
         بساطى بيفگند پيكر بزر            زبرجد برو بافته سربسر
         دگر پيكرش در خوشاب بود            كه هر دانه قطره آب بود
         يك ايوان همه تخت زرّين نهاد            بآيين و آرايش چين نهاد
         [ همه پيكرش گوهر آگنده بود            ميان گهر نقشها كنده بود]
         ز ياقوت مر تخت را پايه بود            كه تخت كيان بود و پر مايه بود
         [ يك ايوان همه جامه رود و مى            بياورده از پارس و اهواز و رى‏]
         بياراست رودابه را چون نگار            پر از جامه و رنگ و بوى بهار
         همه كابلستان شد آراسته            پر از رنگ و بوى و پر از خواسته‏
         همه پشت پيلان بياراستند            ز كابل پرستندگان خواستند
         نشستند بر پيل رامشگران            نهاده بسر بر ز زر افسران‏
         پذيره شدن را بياراستند            نثارش همه مشك و زر خواستند
                        [ رسيدن زال به نزديك سام‏]
          همى راند دستان گرفته شتاب            چو پرّنده مرغ و چو كشتى بر آب‏
         كسى را نبد ز آمدنش آگهى            پذيره نرفتند با فرّهى 
         خروشى بر آمد ز پرده سراى            كه آمد ز ره زال فرخنده راى‏
         پذيره شدش سام يل شادمان            همى داشت اندر برش يك زمان‏
         فرود امد از باره بوسيد خاك            بگفت آن كجا ديد و بشنيد پاك‏
         نشست از بر تخت پر مايه سام            ابا زال خرّم دل و شادكام‏
         سخنهاى سيندخت گفتن گرفت            لبش گشت خندان نهفتن گرفت‏
         چنين گفت كامد ز كابل پيام            پيمبر زنى بود سيندخت نام‏
         ز من خواست پيمان و دادم زمان            كه هرگز نباشم بدو بدگمان‏
         ز هر چيز كز من بخوبى بخواست            سخنها بران بر نهاديم راست‏
         نخست آنكه با ماه كابلستان            شود جفت خورشيد زابلستان‏
         دگر آنكه زى او بمهمان شويم            بران دردها پاك درمان شويم‏
         فرستاده آمد از نزد اوى            كه پردخته شد كار بنماى روى‏
         كنون چيست پاسخ فرستاده را            چه گوييم مهراب آزاده را
         ز شادى چنان شد دل زال سام            كه رنگش سراپاى شد لعل فام‏
         [ چنين داد پاسخ كه اى پهلوان            گر ايدون كه بينى بروشن روان‏]
         [ سپه رانى و ما بكابل شويم            بگوييم زين در سخن بشنويم‏]
         بدستان نگه كرد فرخنده سام            بدانست كو را ازين چيست كام‏
         سخن هر چه از دخت مهراب نيست            بنزديك زال آن جز از خواب نيست‏
         بفرمود تا زنگ و هندى دراى            زدند و گشادند پرده سراى‏
         هيونى بر افگند مرد دلير            بدان تا شود نزد مهراب شير
                        [ رسيدن سام و دستان به كابل‏]
          بگويد كه آمد سپهبد ز راه            ابا زال با پيل و چندى سپاه‏
         [ فرستاده تازان بكابل رسيد            خروشى بر آمد چنانچون سزيد]
         [ چنان شاد شد شاه كابلستان            ز پيوند خورشيد زابلستان‏]
         [ كه گفتى همى جان بر افشاندند            ز هر جاى رامشگران خواندند]
                        شاهنامه، ص: 95
         بزد ناى مهراب و بر بست كوس            بياراست لشكر چو چشم خروس‏
         ابا ژنده پيلان و رامشگران            زمين شد بهشت از كران تا كران‏
         ز بس گونه‏گون پرنيانى درفش            چه سرخ و سپيد و چه زرد و بنفش‏
         [ چه آواى ناى و چه آواى چنگ            خروشيدن بوق و آواى زنگ‏]
         [ تو گفتى مگر روز انجامش است            يكى رستخيز است گر رامش است‏]
         همى رفت ازين گونه تا پيش سام            فرود آمد از اسپ و بگذارد گام‏
         گرفتش جهان پهلوان در كنار            بپرسيدش از گردش روزگار
         شه كابلستان گرفت آفرين            چه بر سام و بر زال زر همچنين‏
         نشست از بر باره تيز رو            چو از كوه سر بر كشد ماه نو
         يكى تاج زرّين نگارش گهر            نهاد از بر تارك زال زر
         بكابل رسيدند خندان و شاد            سخنهاى ديرينه كردند ياد
         همه شهر ز آواى هندى دراى            ز ناليدن بربط و چنگ و ناى‏
         تو گفتى دد و دام رامشگرست            زمانه بآرايشى ديگرست‏
         بش و يال اسپان كران تا كران            براندوده پر مشك و پر زعفران‏
         برون رفت سيندخت با بندگان            ميان بسته سيصد پرستندگان‏
         مر آن هر يكى را يكى جام زر            بدست اندرون پر ز مشك و گهر
         همه سام را آفرين خواندند            پس از جام گوهر بر افشاندند
         بدان جشن هر كس كه آمد فراز            شد از خواسته يك بيك بى‏نياز
         بخنديد و سيندخت را سام گفت            كه رودابه را چند خواهى نهفت‏
         بدو گفت سيندخت هديه كجاست            اگر ديدن آفتاب هواست‏
         چنين داد پاسخ بسيندخت سام            كه از من بخواه آنچه آيدت كام‏
         برفتند تا خانه زرنگار            كجا اندرو بود خرّم بهار
         نگه كرد سام اندران ماه روى            يكايك شگفتى بماند اندروى‏
         ندانست كش چون ستايد همى            برو چشم را چون گشايد همى‏
         بفرمود تا رفت مهراب پيش            ببستند عقدى بر آيين و كيش‏
         بيك تختشان شاد بنشاندند            عقيق و زبرجد برافشاندند
         سر ماه با افسر نام دار            سر شاه با تاج گوهر نگار
         بياورد پس دفتر خواسته            يكى نسخت گنج آراسته‏
         برو خواند از گنجها هر چه بود            كه گوش آن نيارست گفتى شنود
         برفتند از آنجا بجاى نشست            ببودند يك هفته با مى بدست‏
         و ز ايوان سوى باغ رفتند باز            سه هفته بشادى گرفتند ساز
         [ بزرگان كشورش با دست‏بند            كشيدند بر پيش كاخ بلند]
         سر ماه سام نريمان برفت            سوى سيستان روى بنهاد تفت‏
         [ ابا زال و با لشكر و پيل و كوس            زمانه ركاب ورا داد بوس‏]
         عمارى و بالاى و هودج بساخت            يكى مهد تا ماه را در نشاخت‏
         چو سيندخت و مهراب و پيوند خويش            سوى سيستان روى كردند پيش‏
                        شاهنامه، ص: 96
         برفتند شادان دل و خوش منش            پر از آفرين لب ز نيكى كنش‏
         رسيدند پيروز تا نيمروز            چنان شاد و خندان و گيتى فروز
         [ يكى بزم سام آنگهى ساز كرد            سه روز اندران بزم بگماز كرد]
         [ پس آنگاه سيندخت آنجا بماند            خود و لشكرش سوى كابل براند]
         سپرد آن زمان پادشاهى بزال            برون برد لشكر بفرخنده فال‏
         سوى گرگساران شد و باختر            درفش خجسته بر افراخت سر
         شوم گفت كان پادشاهى مراست            دل و ديده با ما ندارند راست‏
         [ منوچهر منشور آن شهر بر            مرا داد و گفتا همى دار و خور]
         بترسم ز آشوب بدگوهران            بويژه ز گردان مازندران‏
         بشد سام يك زخم و بنشست زال            مى و مجلس آراست و بفراخت يال‏
                        [ گفتار اندر زادن رستم‏]
          بسى بر نيامد برين روزگار            كه آزاده سرو اندر آمد ببار
         [ بهار دل افروز پژمرده شد            دلش را غم و رنج بسپرده شد]
         شكم گشت فربه و تن شد گران            شد آن ارغوانى رخش زعفران‏
         بدو گفت مادر كه اى جان مام            چه بودت كه گشتى چنين زرد فام‏
         چنين داد پاسخ كه من روز و شب            همى بر گشايم بفرياد لب‏
         [ همانا زمان آمدستم فراز            و زين بار بردن نيابم جواز]
         تو گوئى بسنگستم آگنده پوست            و گر آهنست آنكه نيز اندروست‏
         چنين تا گه زادن آمد فراز            بخواب و بآرام بودش نياز
         چنان بد كه يك روز از و رفت هوش            از ايوان دستان بر آمد خروش‏
         خروشيد سيندخت و بشخود روى            بكند آن سيه گيسوى مشك بوى‏
         يكايك بدستان رسيد آگهى            كه پژمرده شد برگ سرو سهى‏
         ببالين رودابه شد زال زر            پر از آب رخسار و خسته جگر
         همان پرّ سيمرغش آمد بياد            بخنديد و سيندخت را مژده داد
         يكى مجمر آورد و آتش فروخت            و ز آن پر سيمرغ لختى بسوخت‏
         هم اندر زمان تيره‏گون شد هوا            پديد آمد آن مرغ فرمان روا
         چو ابرى كه بارانش مرجان بود            چه مرجان كه آرايش جان بود
         برو كرد زال آفرين دراز            ستودش فراوان و بردش نماز
         چنين گفت با زال كين غم چراست            بچشم هژبر اندرون نم چراست‏
         كزين سرو سيمين بر ماه روى            يكى نرّه شير آيد و نامجوى‏
         كه خاك پى او ببوسد هژبر            نيارد گذشتن بسر برش ابر
         از آواز او چرم جنگى پلنگ            شود چاك چاك و بخايد دو چنگ‏
         [ هران گرد كاواز كوپال اوى            ببيند بر و بازوى و يال اوى‏]
         [ ز آواز او اندر آيد ز پاى            دل مرد جنگى بر آيد ز جاى‏]
         [ بجاى خرد سام سنگى بود            بخشم اندرون شير جنگى بود]
         [ ببالاى سرو و بنيروى پيل            بآورد خشت افگند بر دو ميل‏]
         [ نيايد بگيتى ز راه زهش            بفرمان دادار نيكى دهش‏]
                        شاهنامه، ص: 97
         بياور يكى خنجر آبگون            يكى مرد بينا دل پر فسون‏
         نخستين بمى ماه را مست كن            ز دل بيم و انديشه را پست كن‏
         بكافد تهيگاه سرو سهى            نباشد مر او را ز درد آگهى‏
         و زو بچه شير بيرون كشد            همه پهلوى ماه در خون كشد
         و ز آن پس بدوز آن كجا كرد چاك            ز دل دور كن ترس و تيمار و باك‏
         گياهى كه گويمت با شير و مشك            بكوب و بكن هر سه در سايه خشك‏
         بسا و بر آلاى بر خستگيش            ببينى همان روز پيوستگيش‏
         بدو مال از ان پس يكى پرّ من            خجسته بود سايه فرّ من‏
         ترا زين سخن شاد بايد بدن            بپيش جهاندار بايد شدن‏
         كه او دادت اين خسروانى درخت            كه هر روز نو بشكفاندش بخت‏
         بدين كار دل هيچ غمگين مدار            كه شاخ برومندت آمد ببار
         بگفت و يكى پر ز بازو بكند            فگند و بپرواز بر شد بلند
         بشد زال و آن پرّ او بر گرفت            برفت و بكرد آنچه گفت اى شگفت‏
         [ بدان كار نظاره شد يك جهان            همه ديده پر خون و خسته روان‏]
         فرو ريخت از مژّه سيندخت خون            كه كودك ز پهلو كى آيد برون‏
                        [ نامگذارى رستم‏]
          بيامد يكى موبدى چرب دست            مر آن ماه رخ را بمى كرد مست‏
         بكافيد بى‏رنج پهلوى ماه            بتابيد مر بچه را سر ز راه‏
         چنان بى‏گزندش برون آوريد            كه كس در جهان اين شگفتى نديد
         يكى بچه بد چون گوى شيرفش            ببالا بلند و بديدار كش‏
         شگفت اندر و مانده بد مرد و زن            كه نشنيد كس بچه پيل تن‏
         [ همان دردگاهش فرو دوختند            بدارو همه درد بسپوختند]
         شبانروز مادر ز مى خفته بود            ز مى خفته و هش از و رفته بود
         چو از خواب بيدار شد سرو بن            بسيندخت بگشاد لب بر سخن‏
         برو زرّ و گوهر بر افشاندند            ابر كردگار آفرين خواندند
         مر آن بچه را پيش او تاختند            بسان سپهرى بر افراختند
         بخنديد از آن بچه سرو سهى            بديد اندرو فرّ شاهنشهى‏
         [ برستم بگفتا غم آمد بسر            نهادند رستمش نام پسر]
         يكى كودكى دوختند از حرير            ببالاى آن شير ناخورده شير
         درون وى آگنده موى سمور            برخ بر نگاريده ناهيد و هور
         ببازوش بر اژدهاى دلير            بچنگ اندرش داده چنگال شير
         بزير كش اندر گرفته سنان            بيك دست كوپال و ديگر عنان‏
         نشاندندش آنگه بر اسپ سمند            بگرد اندرش چاكران نيز چند
         [ چو شد كار يك سر همه ساخته            چنانچون ببايست پرداخته‏]
         هيون تكاور بر انگيختند            بفرمان بران بر درم ريختند
         پس آن صورت رستم گرزدار            ببردند نزديك سام سوار
         يكى جشن كردند در گلستان            ز زاولستان تا بكابلستان‏
                        شاهنامه، ص: 98
         همه دشت پر باده و ناى بود            بهر كنج صد مجلس آراى بود
         بزاولستان از كران تا كران            نشسته بهر جاى رامشگران‏
         نبد كهتر از مهتران بر فرود            نشسته چنانچون بود تار و پود
         پس آن پيكر رستم شير خوار            ببردند نزديك سام سوار
         ابر سام يل موى بر پاى خاست            مرا ماند اين پرنيان گفت راست‏
         اگر نيم ازين پيكر آيد تنش            سرش ابر سايد زمين دامنش‏
         و زان پس فرستاده را پيش خواست            درم ريخت تا بر سرش گشت راست‏
         [ بشادى بر آمد ز درگاه كوس            بياراست ميدان چو چشم خروس‏]
         [ مى آورد و رامشگران را بخواند            بخواهندگان بر درم برفشاند]
         بياراست جشنى كه خورشيد و ماه            نظاره شدند اندران بزمگاه‏]
         پس آن نامه زال پاسخ نوشت            بياراست چون مرغزار بهشت‏
         نخست آفرين كرد بر كردگار            بران شادمان گردش روزگار
         ستودن گرفت آنگهى زال را            خداوند شمشير و كوپال را
         پس آمد بدان پيكر پرنيان            كه يال يلان داشت و فرّ كيان‏
         بفرمود كين را چنين ارجمند            بداريد كز دم نيابد گزند
         نيايش همى كردم اندر نهان            شب و روز با كردگار جهان‏
         كه زنده ببيند جهان بين من            ز تخم تو گردى بآيين من‏
         كنون شد مرا و ترا پشت راست            نبايد جز از زندگانيش خواست‏
         [ فرستاده آمد چو باد دمان            بر زال روشن دل و شادمان‏]
         [ چو بشنيد زال اين سخنهاى نغز            كه روشن روان اندر آيد بمغز]
         [ بشاديش بر شادمانى فزود            برافراخت گردن بچرخ كبود]
         همى گشت چندى برو بر جهان            برهنه شد آن روزگار نهان‏
         [ برستم همى داد ده دايه شير            كه نيروى مردست و سرمايه شير]
         [ چو از شير آمد سوى خوردنى            شد از نان و از گوشت افزودنى‏]
         [ بدى پنج مرده مر او را خورش            بماندند مردم از ان پرورش‏]
         چو رستم بپيمود بالاى هشت            بسان يكى سرو آزاد گشت‏
         چنان شد كه رخشان ستاره شود            جهان بر ستاره نظاره شود
         تو گفتى كه سام يلستى بجاى            ببالا و ديدار و فرهنگ و راى‏
                        [ آمدن سام به ديدن رستم‏]
          چو آگاهى آمد بسام دلير            كه شد پور دستان همانند شير
         [ كس اندر جهان كودك نارسيد            بدين شير مردى و گردى نديد]
         [ بجنبيد مر سام را دل ز جاى            بديدار آن كودك آمدش راى‏]
         [ سپه را بسالار لشكر سپرد            برفت و جهان ديدگان را ببرد]
         چو مهرش سوى پور دستان كشيد            سپه را سوى زاولستان كشيد
         چو زال آگهى يافت بر بست كوس            ز لشكر زمين گشت چون آبنوس‏
         خود و گرد مهراب كابل خداى            پذيره شدن را نهادند راى‏
         بزد مهره در جام و برخاست غو            بر آمد ز هر دو سپه دار و رو
                        شاهنامه، ص: 99
         [ يكى لشكر از كوه تا كوه مرد            زمين قيرگون و هوا لاژورد]
         [ خروشيدن تازى اسپان و پيل            همى رفت آواز تا چند ميل‏]
         يكى ژنده پيلى بياراستند            برو تخت زرّين بپيراستند
         نشست از بر تخت زر پور زال            ابا بازوى شير و با كتف و يال‏
         بسر برش تاج و كمر بر ميان            سپر پيش و در دست گرز گران‏
         چو از دور سام يل آمد پديد            سپه بر دو رويه رده بر كشيد
         فرود آمد از باره مهراب و زال            بزرگان كه بودند بسيار سال‏
         يكايك نهادند سر بر زمين            ابر سام يل خواندند آفرين‏
         چو گل چهره سام يل بشكفيد            چو بر پيل بر بچّه شير ديد
         چنان همش بر پيل پيش آوريد            نگه كرد و با تاج و تختش بديد
         يكى آفرين كرد سام دلير            كه تهما هژبرا بزى شاد دير
         ببوسيد رستمش تخت اى شگفت            نيا را يكى نو ستايش گرفت‏
         كه اى پهلوان جهان شاد باش            ز شاخ توام من تو بنياد باش‏
         [ يكى بنده‏ام نامور سام را            نشايم خور و خواب و آرام را]
         [ همى پشت زين خواهم و درع و خود            همى تير ناوك فرستم درود]
         بچهر تو ماند همى چهره‏ام            چو آن تو باشد مگر زهره‏ام‏
         و زان پس فرود آمد از پيل مست            سپهدار بگرفت دستش بدست‏
         همى بر سر و چشم او داد بوس            فرو ماند پيلان و آواى كوس‏
         سوى كاخ از ان پس نهادند روى            همه راه شادان و با گفت و گوى‏
         [ همه كاخها تخت زرّين نهاد            نشستند و خوردند و بودند شاد]
         بر آمد برين بر يكى ماهيان            برنجى نبستند هرگز ميان‏
         بخوردند باده بآواى رود            همى گفت هر يك بنوبت سرود
         [ بيك گوشه تخت دستان نشست            دگر گوشه رستمش گرزى بدست‏]
         [ بپيش اندرون سام گيهان‏گشاى            فرو هشته از تاج پرّ هماى‏]
         ز رستم همى در شگفتى بماند            برو هر زمان نام يزدان بخواند
         [ بدان بازوى و يال و آن پشت و شاخ            ميان چون قلم سينه و بر فراخ‏]
         [ دو رانش چو ران هيونان ستبر            دل شير نر دارد و زور ببر]
         [ بدين خوب‏روئى و اين فرّ و يال            ندارد كس از پهلوانان همال‏]
         [ بدين شادمانى كنون مى خوريم            بمى جان اندوه را بشكريم‏]
         بزال آنگهى گفت تا صد نژاد            بپرسى كس اين را ندارد بياد
         كه كودك ز پهلو برون آورند            بدين نيكوئى چاره چون آورند
         بسيمرغ بادا هزار آفرين            كه ايزد و را ره نمود اندرين‏
         كه گيتى سپنجست پر آى و رو            كهن شد يكى ديگر آرند نو
         بمى دست بردند و مستان شدند            ز رستم سوى ياد دستان شدند
         همى خورد مهراب چندان نبيد            كه چون خويشتن كس بگيتى نديد
         همى گفت ننديشم از زال زر            نه از سام و نز شاه با تاج و فر
         من و رستم و اسب شبديز و تيغ            نيارد برو سايه گسترد ميغ‏
                        شاهنامه، ص: 100
         كنم زنده آيين ضحاك را            بپى مشك سارا كنم خاك را
         پر از خنده گشته لب زال و سام            ز گفتار مهراب دل شادكام‏
         سر ماه نو هرمز مهر ماه            بران تخت فرخنده بگزيد راه‏
         [ بسازيد سام و برون شد بدر            يكى منزلى زال شد با پدر]
         [ همى رفت بر پيل رستم دژم            بپدرود كردن نيا را بهم‏]
         چنين گفت مر زال را كاى پسر            نگر تا نباشى جز از دادگر
         بفرمان شاهان دل آراسته            خرد را گزين كرده بر خواسته‏
         همه ساله بر بسته دست از بدى            همه روز جسته ره ايزدى‏
         [ چنان دان كه بر كس نماند جهان            يكى بايدت آشكار و نهان‏]
         [ برين پند من باش و مگذر ازين            بجز بر ره راست مسپر زمين‏]
         كه من در دل ايدون گمانم همى            كه آمد بتنگى زمانم همى‏
         [ دو فرزند را كرد پدرود و گفت            كه اين پندها را نبايد نهفت‏]
         [ بر آمد ز درگاه زخم دراى            ز پيلان خروشيدن كرّ ناى‏]
         سپهبد سوى باختر كرد روى            زبان گرم گوى و دل آزرم جوى‏
         برفتند با او دو فرزند او            پر از آب رخ دل پر از پند او
         دو منزل برفتند و گشتند باز            كشيد آن سپهبد براه دراز
         زان روى زال سپهبد براه            سوى سيستان باز برد آن سپاه‏
         [ شب و روز با رستم شير مرد            همى كرد شادى و هم باده خورد]
                        [ اندرز كردن منوچهر پسرش را]
          منوچهر را سال شد بر دو شست            ز گيتى همى بار رفتن ببست‏
         ستاره‏شناسان بر او شدند            همى ز آسمان داستانها زدند
         [ نديدند روزش كشيدن دراز            ز گيتى همى گشت بايست باز]
         بدادند زان روز تلخ آگهى            كه شد تيره آن تخت شاهنشهى‏
         گه رفتن آمد بديگر سراى            مگر نزد يزدان به آيدت جاى‏
         [ نگر تا چه بايد كنون ساختن            نبايد كه مرگ آورد تاختن‏]
         سخن چون ز داننده بشنيد شاه            برسم دگرگون بياراست گاه‏
         همه موبدان و ردان را بخواند            همه راز دل پيش ايشان براند
         بفرمود تا نوذر آمدش پيش            و را پندها داد ز اندازه بيش‏
         كه اين تخت شاهى فسونست و باد            برو جاودان دل نبايد نهاد
         مرا بر صد و بيست شد ساليان            برنج و بسختى ببستم ميان‏
         بسى شادى و كام دل راندم            برزم اندرون دشمنان ماندم‏
         بفرّ فريدون ببستم ميان            بپندش مرا سود شد هر زيان‏
         بجستم ز سلم و ز تور سترگ            همان كين ايرج نياى بزرگ‏
         جهان ويژه كردم ز پتيارها            بسى شهر كردم بسى بارها
         چنانم كه گويى نديدم جهان            شمار گذشته شد اندر نهان‏
         نيرزد همى زندگانيش مرگ            درختى كه زهر آورد بار و برگ‏
         از آن پس كه بردم بسى درد و رنج            سپردم ترا تخت شاهى و گنج‏
                        شاهنامه، ص: 101
         چنانچون فريدون مرا داده بود            ترا دادم اين تاج شاه آزمود
         چنان دان كه خوردى و بر تو گذشت            بخوشتر زمان باز بايدت گشت‏
         نشانى كه ماند همى از تو باز            بر آيد برو روزگار دراز
         نبايد كه باشد جز از آفرين            كه پاكى نژاد آورد پاك دين‏
         [ نگر تا نتابى ز دين خداى            كه دين خداى آورد پاك راى‏]
         كنون نو شود در جهان داورى            چو موسى بيايد بپيغمبرى‏
         پديد آيد آنگه بخاور زمين            نگر تا نتابى بر او بكين‏
         بدو بگرو آن دين يزدان بود            نگه كن ز سر تا چه پيمان بود
         تو مگذار هرگز ره ايزدى            كه نيكى ازويست و هم زو بدى‏
         از ان پس بيايد ز تركان سپاه            نهند از بر تخت ايران كلاه‏
         ترا كارهاى درشتست پيش            گهى گرگ بايد بدن گاه ميش‏
         [ گزند تو آيد ز پور پشنگ            ز توران شود كارها بر تو تنگ‏]
         [ بجوى اى پسر چون رسد داورى            ز سام و ز زال آنگهى ياورى‏]
         [ وزين نو درختى كه از پشت زال            بر آمد كنون بر كشد شاخ و يال‏]
         [ از و شهر توران شود بى‏هنر            بكين تو آيد همان كينه‏ور]
         بگفت و فرود آمد آبش بروى            همى زار بگريست نوذر بروى‏
         [ بى‏آنكش بدى هيچ بيماريى            نه از دردها هيچ آزاريى‏]
         دو چشم كيانى بهم بر نهاد            بپژمرد و برزد يكى سرد باد
         شد آن نامور پر هنر شهريار            بگيتى سخن ماند زو يادگار
                        پادشاهى نوذر
                        [ پادشاهى او هفت سال بود بر تخت نشستن نوذر]
          چو سوگ پدر شاه نوذر بداشت            ز كيوان كلاه كيى بر فراشت‏
         بتخت منوچهر بر بار داد            بخواند انجمن را و دينار داد
         برين بر نيامد بسى روزگار            كه بيدادگر شد سر شهريار
         ز گيتى بر آمد بهر جاى غو            جهان را كهن شد سر از شاه نو
         چو او رسمهاى پدر در نوشت            ابا موبدان و ردان تيز گشت‏
         همى مردمى نزد او خوار شد            دلش برده گنج و دينار شد
         كديور يكايك سپاهى شدند            دليران سزاوار شاهى شدند
         چو از روى كشور بر آمد خروش            جهانى سراسر بر آمد بجوش‏
         بترسيد بيدادگر شهريار            فرستاد كس نزد سام سوار
         بسگسار مازندران بود سام            فرستاد نوذر بر او پيام‏
         خداوند كيوان و بهرام و هور            كه هست آفريننده پيل و مور
         نه دشوارى از چيز برتر منش            نه آسانى از اندك اندر بوش‏
         همه با توانايى او يكيست            اگر هست بسيار و گر اندكيست‏
                        شاهنامه، ص: 102
         كنون از خداوند خورشيد و ماه            ثنا بر روان منوچهر شاه‏
         [ ابر سام يل باد چندان درود            كه آيد همى ز ابر باران فرود]
         [ مران پهلوان جهان ديده را            سر افراز گرد پسنديده را]
         [ هميشه دل و هوشش آباد باد            روانش ز هر درد آزاد باد]
         [ شناسد مگر پهلوان جهان            سخنها هم از آشكار و نهان‏]
         كه تا شاه مژگان بهم بر نهاد            ز سام نريمان بسى كرد ياد
         هميدون مرا پشت گرمى بدوست            كه هم پهلوانست و هم شاه دوست‏
         نگهبان كشور بهنگام شاه            ازويست رخشنده فرخ كلاه‏
         كنون پادشاهى پر آشوب گشت            سخنها از اندازه اندر گذشت‏
         اگر بر نگيرد وى آن گرز كين            ازين تخت پردخته ماند زمين‏
         چو نامه بر سام نيرم رسيد            يكى باد سرد از جگر بر كشيد
         بشبگير هنگام بانگ خروس            بر آمد خروشيدن بوق و كوس‏
         يكى لشكرى راند از گرگسار            كه درياى سبز اندرو گشت خوار
         چو نزديك ايران رسيد آن سپاه            پذيره شدندش بزرگان براه‏
         پياده همه پيش سام دلير            برفتند و گفتند هر گونه دير
         ز بيدادى نوذر تاجور            كه بر خيره گم كرد راه پدر
         جهان گشت ويران ز كردار اوى            غنوده شد آن بخت بيدار اوى‏
         بگردد همى از ره بخردى            ازو دور شد فره ايزدى‏
         چه باشد اگر سام يل پهلوان            نشيند برين تخت روشن روان‏
         جهان گردد آباد با داد او            برويست ايران و بنياد او
         كه ما بنده باشيم و فرمان كنيم            روانها بمهرش گروگان كنيم‏
         بديشان چنين گفت سام سوار            كه اين كى پسندد ز من كردگار
         كه چون نوذرى از نژاد كيان            بتخت كيى بر كمر بر ميان‏
         بشاهى مرا تاج بايد بسود            محالست و اين كس نيارد شنود
         خود اين گفت يارد كس اندر جهان            چنين زهره دارد كس اندر نهان‏
         اگر دخترى از منوچهر شاه            بران تخت زرين شدى با كلاه‏
         نبودى جز از خاك بالين من            بدو شاد بودى جهان بين من‏
         [ دلش گر ز راه پدر گشت باز            برين بر نيامد زمانى دراز]
         هنوز آهنى نيست زنگار خورد            كه رخشنده دشوار شايدش كرد
         [ من آن ايزدى فرّه باز آورم            جهان را بمهرش نياز آورم‏]
         [ شما بر گذشته پشيمان شويد            بنوّى ز سر باز پيمان شويد]
         گر آمرزش كردگار سپهر            نيابيد و از نوذر شاه مهر
         بدين گيتى اندر بود خشم شاه            ببرگشتن آتش بود جايگاه‏
         بزرگان ز كرده پشيمان شدند            يكايك ز سر باز پيمان شدند
         چو آمد بدرگاه سام سوار            پذيره شدش نوذر شهريار
         بفرّخ پى نامور پهلوان            جهان سربسر شد بنوّى جوان‏
         بپوزش مهان پيش نوذر شدند            بجان و بدل ويژه كهتر شدند
                        شاهنامه، ص: 103
         بر افروخت نوذر ز تخت مهى            نشست اندر آرام با فرّهى 
         جهان پهلوان پيش نوذر بپاى            پرستنده او بود و هم رهنماى‏
         [ بنوذر در پندها را گشاد            سخنهاى نيكو بسى كرد ياد]
         [ ز گرد فريدون و هوشنگ شاه            همان از منوچهر زيباى گاه‏]
         [ كه گيتى بداد و دهش داشتند            ببيداد بر چشم نگماشتند]
         [ دل او ز كژى بداد آوريد            چنان كرد نوذر كه او راى ديد]
         [ دل مهتران را بدو نرم كرد            همه داد و بنياد آزرم كرد]
         [ چو گفته شد از گفتنيها همه            بگردنكشان و بشاه رمه‏]
         برون رفت با خلعت نوذرى            چه تخت و چه تاج و چه انگشترى‏
         غلامان و اسپان زرّين ستام            پر از گوهر سرخ زرّين دو جام‏
         برين نيز بگذشت چندى سپهر            نه با نوذر آرام بودش نه مهر
                        [ آگاه شدن پشنگ از مرگ منوچهر]
          پس آنگه ز مرگ منوچهر شاه            بشد آگهى تا بتوران سپاه‏
         ز نارفتن كار نوذر همان            يكايك بگفتند با بدگمان‏
         چو بشنيد سالار تركان پشنگ            چنان خواست كايد بايران بجنگ‏
         [ يكى ياد كرد از نيا زادشم            هم از تور بر زد يكى تيز دم‏]
         [ ز كار منوچهر و از لشكرش            ز گردان و سالار و از كشورش‏]
         همه نامداران كشورش را            بخواند و بزرگان لشكرش را
         چو ارجسپ و گرسيوز و بارمان            چو كلباد جنگى هژبر دمان‏
         سپهبدش چون ويسه تيز چنگ            كه سالار بُد بر سپاه پشنگ‏
         جهان پهلوان پورش افراسياب            بخواندش درنگى و آمد شتاب‏
         سخن راند از تور و از سلم گفت            كه كين زير دامن نشايد نهفت‏
         كسى را كجا مغز جوشيده نيست            برو بر چنين كار پوشيده نيست‏
         كه با ما چه كردند ايرانيان            بدى را ببستند يك يك ميان‏
         كنون روز تندى و كين جستنست            رخ از خون ديده‏گه شستنست‏
         ز گفت پدر مغز افراسياب            بر آمد ز آرام و ز خورد و خواب‏
         بپيش پدر شد گشاده زبان            دل آگنده از كين كمر بر ميان‏
         كه شايسته جنگ شيران منم            هم آورد سالار ايران منم‏
         اگر زادشم تيغ برداشتى            جهان را بگرشاسپ نگذاشتى‏
         ميان را ببستى بكين آورى            بايران نكردى مگر سرورى‏
         كنون هر چه مانيده بود از نيا            ز كين جستن و چاره و كيميا
         گشادنش بر تيغ تيز منست            گه شورش و رستخيز منست‏
         بمغز پشنگ اندر آمد شتاب            چو ديد آن سهى قد افراسياب‏
         برو بازوى شير و هم زور پيل            و زو سايه گسترده بر چند ميل‏
         زبانش بكردار برنده تيغ            چو دريا دل و كف چو بارنده ميغ‏
         بفرمود تا بر كشد تيغ جنگ            بايران شود با سپاه پشنگ‏
         سپهبد چو شايسته بيند پسر            سزد گر بر آرد بخورشيد سر
                        شاهنامه، ص: 104
         پس از مرگ باشد سر او بجاى            ازيرا پسر نام زد رهنماى‏
         چو شد ساخته كار جنگ آزماى            بكاخ آمد اغريرث رهنماى‏
         بپيش پدر شد پر انديشه دل            كه انديشه دارد همى پيشه دل‏
         چنين گفت كاى كار ديده پدر            ز تركان بمردى بر آورده سر
         منوچهر از ايران اگر كم شدست            سپهدار چون سام نيرم شدست‏
         چو گرشاسپ و چون قارن رزم زن            جز اين نامداران آن انجمن‏
         تو دانى كه با سلم و تور سترگ            چه آمد از ان تيغ زن پير گرگ‏
         نيا زادشم شاه توران سپاه            كه ترگش همى سود بر چرخ و ماه‏
         ازين در سخن هيچ گونه نراند            بآرام بر نامه كين نخواند
         اگر ما نشوريم بهتر بود            كزين جنبش آشوب كشور بود
         پسر را چنين داد پاسخ پشنگ            كه افراسياب آن دلاور نهنگ‏
         يكى نرّه شيرست روز شكار            يكى پيل جنگى گه كارزار
         ترا نيز با او ببايد شدن            بهر بيش و كم راى فرّخ زدن‏
         نبيره كه كين نيا را نجست            سزد گر نخوانى نژادش درست‏
         چو از دامن ابر چين كم شود            بيابان ز باران پر از نم شود
         چراگاه اسپان شود كوه و دشت            گياها ز يال يلان بر گذشت‏
         جهان سربسر سبز گردد ز خويد            بهامون سراپرده بايد كشيد
         سپه را همه سوى آمل براند            دلى شاد بر سبزه و گل براند
         دهستان و گرگان همه زير نعل            بكوبيد و ز خون كنيد آب لعل‏
         منوچهر از آن جايگه جنگجوى            بكينه سوى تور بنهاد روى‏
         بكوشيد با قارن رزم زن            دگر گرد گرشاسپ زان انجمن‏
         مگر دست يابيد بر دشت كين            برين دو سرافراز ايران زمين‏
         روان نياگان ما خوش كنيد            دل بدسگالان پر آتش كنيد
         [ چنين گفت با نامور نامجوى            كه من خون بكين اندر آرم بجوى‏]
                        [ آمدن افراسياب به ايران زمين‏]
          چو دشت از گيا گشت چون پرنيان            ببستند گردان توران ميان‏
         سپاهى بيامد ز تركان و چين            هم از گرز داران خاور زمين‏
         كه آن را ميان و كرانه نبود            همان بخت نوذر جوانه نبود
         چو لشكر بنزديك جيحون رسيد            خبر نزد پور فريدون رسيد
         سپاه جهاندار بيرون شدند            ز كاخ همايون بهامون شدند
         براه دهستان نهادند روى            سپهدارشان قارن رزم جوى‏
         شهنشاه نوذر پس پشت اوى            جهانى سراسر پر از گفت و گوى‏
         چو لشكر بپيش دهستان رسيد            تو گفتى كه خورشيد شد ناپديد
         سراپرده نوذر شهريار            كشيدند بر دشت پيش حصار
         خود اندر دهستان نياراست جنگ            برين بر نيامد زمانى درنگ‏
         كه افراسياب اندر ايران زمين            دو سالار كرد از بزرگان گزين‏
         شماساس و ديگر خزروان گرد            ز لشكر سواران بديشان سپرد
                        شاهنامه، ص: 105
         ز جنگ آوران مرد چون سى هزار            برفتند شايسته كارزار
         سوى زابلستان نهادند روى            ز كينه بدستان نهادند روى‏
         خبر شد كه سام نريمان بمرد            همى دخمه سازد و را زال گرد
         از ان سخت شادان شد افراسياب            بديد آنكه بخت اندر آمد بخواب‏
         بيامد چو پيش دهستان رسيد            برابر سراپرده بر كشيد
         سپه را كه دانست كردن شمار            برو چارصد بار بشمر هزار
         بجوشيد گفتى همه ريگ و شخ            بيابان سراسر چو مور و ملخ‏
         ابا شاه نوذر صد و چل هزار            همانا كه بودند جنگى سوار
         بلشكر نگه كرد افراسياب            هيونى برافگند هنگام خواب‏
         يكى نامه بنوشت سوى پشنگ            كه جستيم نيكى و آمد بچنگ‏
         همه لشكر نوذر ار بشكريم            شكارند و در زير پى بسپريم‏
         دگر سام رفت از در شهريار            همانا نيايد بدين كارزار
         ستودان همى سازدش زال زر            ندارد همى جنگ را پاى و پر
         مرا بيم از و بُد بايران زمين            چو او شد ز ايران بجوييم كين‏
         همانا شماساس در نيمروز            نشستست با تاج گيتى فروز
         بهنگام هر كار جستن نكوست            زدن راى با مرد هشيار و دوست‏
         چو كاهل شود مرد هنگام كار            از ان پس نيابد چنان روزگار
         هيون تكاور برآورد پر            بشد نزد سالار خورشيد فر
                        [ رزم بارمان و قباد و كشته شدن قباد]
          سپيده چو از كوه سر بر كشيد            طلايه بپيش دهستان رسيد
         ميان دو لشكر دو فرسنگ بود            همه ساز و آرايش جنگ بود
         يكى ترك بُد نام او بارمان            همى خفته را گفت بيدار مان‏
         بيامد سپه را همى بنگريد            سراپرده شاه نوذر بديد
         بشد نزد سالار توران سپاه            نشان داد از ان لشكر و بارگاه‏
         و زان پس بسالار بيدار گفت            كه ما را هنر چند بايد نهفت‏
         بدستورى شاه من شيروار            بجويم از ان انجمن كارزار
         ببينند پيدا ز من دستبرد            جز از من كسى را نخوانند گرد
         چنين گفت اغريرث هوشمند            كه گر بارمان را رسد زين گزند
         دل مرزبانان شكسته شود            برين انجمن كار بسته شود
         يكى مرد بى‏نام بايد گزيد            كه انگشت ازان پس نبايد گزيد
         پر آژنگ شد روى پور پشنگ            ز گفتار اغريرث آمدش ننگ‏
         بروى دژم گفت با بارمان            كه جوشن بپوش و بزه كن كمان‏
         تو باشى بران انجمن سر فراز            بانگشت دندان نيايد بگاز
         بشد بارمان تا بدشت نبرد            سوى قارن كاوه آواز كرد
         كزين لشكر نوذر نامدار            كه دارى كه با من كند كارزار
         نگه كرد قارن بمردان مرد            ازان انجمن تا كه جويد نبرد
         كس از نامدارانش پاسخ نداد            مگر پير گشته دلاور قباد
                        شاهنامه، ص: 106
         دژم گشت سالار بسيار هوش            ز گفت برادر بر آمد بجوش‏
         ز خشمش سرشك اندر آمد بچشم            از آن لشكر گشن بد جاى خشم‏
         ز چندان جوان مردم جنگجوى            يكى پير جويد همى رزم اوى‏
         دل قارن آزرده گشت از قباد            ميان دليران زبان برگشاد
         كه سال تو اكنون بجايى رسيد            كه از جنگ دستت ببايد كشيد
         توئى مايه‏ور كدخداى سپاه            همى بر تو گردد همه راى شاه‏
         بخون گر شود لعل مويى سپيد            شوند اين دليران همه نااميد
         شكست اندر آيد بدين رزم‏گاه            پر از درد گردد دل نيك خواه‏
         نگه كن كه با قارن رزم‏زن            چه گويد قباد اندران انجمن‏
         بدان اى برادر كه تن مرگ راست            سر رزم‏زن سودن ترگ راست‏
         ز گاه خجسته منوچهر باز            از امروز بودم تن اندر گداز
         كسى زنده بر آسمان نگذرد            شكارست و مرگش همى بشكرد
         يكى را بر آيد بشمشير هوش            بدانگه كه آيد دو لشكر بجوش‏
         تنش كرگس و شير درّنده راست            سرش نيزه و تيغ برنده راست‏
         يكى را ببستر بر آيد زمان            همى رفت بايد ز بن بى‏گمان‏
         اگر من روم زين جهان فراخ            برادر بجايست با برز و شاخ‏
         يكى دخمه خسروانى كند            پس از رفتنم مهربانى كند
         سرم را بكافور و مشك و گلاب            تنم را بدان جاى جاويد خواب‏
         سپار اى برادر تو پدرود باش            هميشه خرد تار و تو پود باش‏
         بگفت اين و بگرفت نيزه بدست            بآوردگه رفت چون پيل مست‏
         چنين گفت با رزم زن بارمان            كه آورد پيشم سرت را زمان‏
         ببايست ماندن كه خود روزگار            همى كرد با جان تو كارزار
         چنين گفت مر بارمان را قباد            كه يك چند گيتى مرا داد داد
         بجايى توان مرد كايد زمان            بيايد زمان يك زمان بى‏گمان‏
         بگفت و بر انگيخت شبديز را            بداد آرميدن دل تيز را
         ز شبگير تا سايه گسترد هور            همى اين بران آن برين كرد زور
         بفرجام پيروز شد بارمان            بميدان جنگ اندر آمد دمان‏
         يكى خشت زد بر سرين قباد            كه بند كمرگاه او برگشاد
         ز اسپ اندر آمد نگونسار سر            شد آن شير دل پير سالار سر
         بشد بارمان نزد افراسياب            شكفته دو رخسار با جاه و آب‏
         [ يكى خلعتش داد كاندر جهان            كس از كهتران نستد آن از مهان‏]
         چو او كشته شد قارن رزمجوى            سپه را بياورد و بنهاد روى‏
         دو لشكر بكردار درياى چين            تو گفتى كه شد جنب جنبان زمين‏
         درخشيدن تيغ الماس‏گون            شده لعل و آهار داده بخون‏
         بگرد اندرون همچو درياى آب            كه شنگرف بارد برو آفتاب‏
         [ پر از ناله كوس شد مغز ميغ            پر از آب شنگرف شد جان تيغ‏]
         بهر سو كه قارن بر افگند اسپ            همى تافت آهن چو آذر گشسپ‏
                        شاهنامه، ص: 107
         تو گفتى كه الماس مرجان فشاند            چه مرجان كه در كين همى جان فشاند
         ز قارن چو افراسياب آن بديد            بزد اسپ و لشكر سوى او كشيد
         يكى رزم تا شب بر آمد ز كوه            بكردند و نامد دل از كين ستوه‏
         چو شب تيره شد قارن رزمخواه            بياورد سوى دهستان سپاه‏
         بر نوذر آمد بپرده سراى            ز خون برادر شده دل ز جاى‏
         ورا ديد نوذر فرو ريخت آب            ازان مژّه سير ناديده خواب‏
         چنين گفت كز مرگ سام سوار            نديدم روان را چنين سوگوار
         چو خورشيد بادا روان قباد            ترا زين جهان جاودان بهر باد
         كزين رزم و ز مرگمان چاره نيست            ز مى را جز از گور گهواره نيست‏
         چنين گفت قارن كه تا زاده‏ام            تن پر هنر مرگ را داده‏ام‏
         [ فريدون نهاد اين كله بر سرم            كه بر كين ايرج زمين بسپرم‏]
         [ هنوز آن كمربند نگشاده‏ام            همان تيغ پولاد ننهاده‏ام‏]
         برادر شد آن مرد سنگ و خرد            سرانجام من هم برين بگذرد
         انوشه بدى تو كه امروز جنگ            بتنگ اندر آورد پور پشنگ‏
         چو از لشكرش گشت لختى تباه            از آسودگان خواست چندى سپاه‏
         [ مرا ديد با گرزه گاو روى            بيامد بنزديك من جنگجوى‏]
         [ برويش بران گونه اندر شدم            كه با ديدگانش برابر شدم‏]
         [ يكى جادوى ساخت با من بجنگ            كه با چشم روشن نماند آب و رنگ‏]
         شب آمد جهان سر بسر تيره گشت            مرا بازو از كوفتن خيره گشت‏
         تو گفتى زمانه سرآيد همى            هوا زير خاك اندر آيد همى‏
         ببايست برگشتن از رزمگاه            كه گرد سپه بود و شب شد سياه‏
                        [ رزم افراسياب با نوذر ديگر بار]
          بر آسود پس لشكر از هر دو روى            برفتند روز دوم جنگجوى‏
         رده بر كشيدند ايرانيان            چنانچون بود ساز جنگ كيان‏
         چو افراسياب آن سپه را بديد            بزد كوس رويين و صف بر كشيد
         چنان شد ز گرد سواران جهان            كه خورشيد گفتى شد اندر نهان‏
         دهاده بر آمد ز هر دو گروه            بيابان نبود ايچ پيدا ز كوه‏
         بر انسان سپه بر هم آويختند            چو رود روان خون همى ريختند
         بهر سو كه قارن شدى رزمخواه            فرو ريختى خون ز گرد سياه‏
         كجا خاستى گرد افراسياب            همه خون شدى دشت چون رود آب‏
         سرانجام نوذر ز قلب سپاه            بيامد بنزديك او رزمخواه‏
         چنان نيزه بر نيزه انداختند            سنان يك بديگر بر افراختند
         كه بر هم نپيچد بران گونه مار            شهانرا چنين كى بود كارزار
         چنين تا شب تيره آمد بتنگ            برو خيره شد دست پور پشنگ‏
         از ايران سپه بيشتر خسته شد            و زان روى پيكار پيوسته شد
         ببيچارگى روى برگاشتند            بهامون بر افگنده بگذاشتند
         دل نوذر از غم پر از درد بود            كه تاجش ز اختر پر از گرد بود
                        شاهنامه، ص: 108
         چو از دشت بنشست آواى كوس            بفرمود تا پيش او رفت طوس‏
         بشد طوس و گستهم با او بهم            لبان پر ز باد و روان پر ز غم‏
         بگفت آنك در دل مرا درد چيست            همى گفت چندى و چندى گريست‏
         از اندرز فرّخ پدر ياد كرد            پر از خون جگر لب پر از باد سرد
         كجا گفته بودش كه از ترك و چين            سپاهى بيايد بايران زمين‏
         از يشان ترا دل شود دردمند            بسى بر سپاه تو آيد گزند
         ز گفتار شاه آمد اكنون نشان            فراز آمد آن روز گردنكشان‏
         [ كس از نامه نامداران نخواند            كه چندين سپه كس ز تركان براند]
         شما را سوى پارس بايد شدن            شبستان بياوردن و آمدن‏
         و زان جا كشيدن سوى زاوه كوه            بران كوه البرز بردن گروه‏
         ازيدر كنون زى سپاهان رويد            وزين لشكر خويش پنهان رويد
         ز كار شما دل شكسته شوند            برين خستگى نيز خسته شوند
         ز تخم فريدون مگر يك دو تن            برد جان ازين بى‏شمار انجمن‏
         ندانم كه ديدار باشد جزين            يك امشب بكوشيم دست پسين‏
         شب و روز داريد كارآگهان            بجوييد هشيار كار جهان‏
         ازين لشكر ار بد دهند آگهى            شود تيره اين فرّ شاهنشهى‏
         شما دل مداريد بس مستمند            كه بايد چنين بد ز چرخ بلند
         يكى را بجنگ اندر آيد زمان            يكى با كلاه مهى شادمان‏
         تن كشته با مرده يكسان شود            طپد يك زمان بازش آسان شود
         بدادش مران پندها چون سزيد            پس آن دست شاهانه بيرون كشيد
         گرفت آن دو فرزند را در كنار            فرو ريخت آب از مژه شهريار
                        [ جنگ نوذر با افراسياب سديگر بار]
          ازان پس بياسود لشكر دو روز            سه ديگر چو بفروخت گيتى فروز
         نبد شاه را روزگار نبرد            ببيچارگى جنگ بايست كرد
         ابا لشكر نوذر افراسياب            چو درياى جوشان بُد و رود آب‏
         خروشيدن آمد ز پرده سراى            ابا ناله كوس و هندى دراى‏
         تبيره بر آمد ز درگاه شاه            نهادند بر سر ز آهن كلاه‏
         بپرده سراى رد افراسياب            كسى را سر اندر نيامد بخواب‏
         همه شب همى لشكر آراستند            همى تيغ و ژوپين بپيراستند
         زمين كوه تا كوه جوشن وران            برفتند با گرزهاى گران‏
         نبد كوه پيدا ز ريگ و ز شخ            ز دريا بدريا كشيدند نخ‏
         بياراست قارن بقلب اندرون            كه با شاه باشد سپه را ستون‏
         چپ شاه گرد تليمان بخاست            چو شاپور نستوه بر دست راست‏
         ز شبگير تا خور ز گردون بگشت            نبد كوه پيدا نه دريا نه دشت‏
         [ دل تيغ گفتى ببالد همى            زمين زير اسپان بنالد همى‏]
         [ چو شد نيزه‏ها بر زمين سايه‏دار            شكست اندر آمد سوى مايه‏دار]
         [ چو آمد ببخت اندرون تيرگى            گرفتند تركان برو چيرگى‏]
                        شاهنامه، ص: 109
         بران سو كه شاپور نستوه بود            پراگنده شد هرك انبوه بود
         همى بود شاپور تا كشته شد            سر بخت ايرانيان گشته شد
         از انبوه تركان پرخاش جوى            بسوى دهستان نهادند روى‏
         شب و روز بد بر گذرهاش جنگ            بر آمد برين نيز چندى درنگ‏
         چو نوذر فروهشت پى در حصار            برو بسته شد راه جنگ سوار
         سواران بياراست افراسياب            گرفتش ز جنگ درنگى شتاب‏
         يكى نامور ترك را كرد ياد            سپهبد كروخان ويسه نژاد
         سوى پارس فرمود تا بر كشيد            براه بيابان سر اندر كشيد
         كزان سو بد ايرانيان را بنه            بجويد بنه مردم بدتنه‏
         چو قارن شنود آنكه افراسياب            گسى كرد لشكر بهنگام خواب‏
         شد از رشك جوشان و دل كرد تنگ            بر نوذر آمد بسان پلنگ‏
         كه توران شه آن ناجوانمرد مرد            نگه كن كه با شاه ايران چه كرد
         سوى روى پوشيدگان سپاه            سپاهى فرستاد بى‏مر براه‏
         شبستان ما گر بدست آورد            برين نامداران شكست آورد
         بننگ اندرون سر شود ناپديد            بدنب كروخان ببايد كشيد
         ترا خوردنى هست و آب روان            سپاهى بمهر تو دارد روان‏
         همى باش و دل را مكن هيچ بد            كه از شهرياران دليرى سزد
         كنون من شوم بر پى اين سپاه            بگيرم بريشان ز هر گونه راه‏
         بدو گفت نوذر كه اين راى نيست            سپه را چو تو لشكر آراى نيست‏
         ز بهر بنه رفت گستهم و طوس            بدانگه كه بر خاست آواى كوس‏
         بدين زودى اندر شبستان رسد            كند ساز ايشان چنانچون سزد
         نشستند بر خوان و مى خواستند            زمانى دل از غم بپيراستند
         پس آنگه سوى خان قارن شدند            همه ديده چون ابر بهمن شدند
         [ سخن را فگندند هر گونه بن            بران بر نهادند يك سر سخن‏]
         [ كه ما را سوى پارس بايد كشيد            نبايد برين جايگاه آرميد]
         [ چو پوشيده رويان ايران سپاه            اسيران شوند از بد كينه خواه‏]
         [ كه گيرد بدين دشت نيزه بدست            كرا باشد آرام و جاى نشست‏]
         [ چو شيدوش و كشواد و قارن بهم            زدند اندرين راى بر بيش و كم‏]
         چو نيمى گذشت از شب دير ياز            دليران برفتن گرفتند ساز
         بدين روى دژدار بد گژدهم            دليران بيدار با او بهم‏
         و زان روى دژ بارمان و سپاه            ابا كوس و پيلان نشسته براه‏
         كزو قارن رزم زن خسته بود            بخون برادر كمر بسته بود
         بر آويخت چون شير با بارمان            سوى چاره جستن ندادش زمان‏
         يكى نيزه زد بر كمربند اوى            كه بگسست بنياد و پيوند اوى‏
         سپه سر بسر دل شكسته شدند            همه يك ز ديگر گسسته شدند
         سپهبد سوى پارس بنهاد روى            ابا نامور لشكر جنگ جوى‏
                        شاهنامه، ص: 110
                         شاهنامه، ص: 110
                        [ گرفتار شدن نوذر به دست افراسياب‏]
          چو بشنيد نوذر كه قارن برفت            دمان از پسش روى بنهاد و تفت‏
         همى تاخت كز روز بد بگذرد            سپهرش مگر زير پى نسپرد
         چو افراسياب آگهى يافت ز وى            كه سوى بيابان نهادست روى‏
         سپاه انجمن كرد و پويان برفت            چو شير از پسش روى بنهاد و تفت‏
         چو تنگ اندر آمد بر شهريار            همش تاختن ديد و هم كارزار
         [ بدان سان كه آمد همى جست راه            كه تا بر سر آرد سرى بى‏كلاه‏]
         شب تيره تا شد بلند آفتاب            همى گشت با نوذر افراسياب‏
         ز گرد سواران جهان تار شد            سرانجام نوذر گرفتار شد
         خود و نامداران هزار و دويست            تو گفتى كشان بر زمين جاى نيست‏
         بسى راه جستند و بگريختند            بدام بلا هم بر آويختند
         چنان لشكرى را گرفته ببند            بياورد با شهريار بلند
         اگر با تو گردون نشيند براز            هم از گردش او نيابى جواز
         همو تاج و تخت بلندى دهد            همو تيرگى و نژندى دهد
         بدشمن همى ماند و هم بدوست            گهى مغز يابى ازو گاه پوست‏
         سرت گر بسايد بابر سياه            سرانجام خاك است از و جايگاه‏
         و زان پس بفرمود افراسياب            كه از غار و كوه و بيابان و آب‏
         بجوييد تا قارن رزم زن            رهايى نيابد ازين انجمن‏
         چو بشنيد كو پيش ازان رفته بود            ز كار شبستان بر آشفته بود
         غمى گشت ازان كار افراسياب            ازو دور شد خورد و آرام و خواب‏
         كه قارن رها يافت از وى بجان            بران درد پيچيد و شد بدگمان‏
         چنين گفت با ويسه نامور            كه دل سخت گردان بمرگ پسر
         كه چو قارن كاوه جنگ آورد            پلنگ از شتابش درنگ آورد
         ترا رفت بايد ببسته كمر            يكى لشكرى ساخته پر هنر
                        [ كشته يافتن ويسه پسر خود را]
          بشد ويسه سالار توران سپاه            ابا لشكرى نامور كينه خواه‏
         ازان پيشتر تا بقارن رسيد            گراميش را كشته افگنده ديد
         دليران و گردان توران سپاه            بسى نيز با او فگنده براه‏
         دريده درفش و نگونسار كوس            چو لاله كفن روى چون سند روس‏
         ز ويسه بقارن رسيد آگهى            كه آمد بپيروزى و فرّهى 
         ستوران تازى سوى نيمروز            فرستاد و خود رفت گيتى فروز
         [ ز درد پسر ويسه جنگجوى            سوى پارس چون باد بنهاد روى‏]
         چو از پارس قارن بهامون كشيد            ز دست چپش لشكر آمد پديد
         ز گرد اندر آمد درفش سياه            سپهدار تركان بپيش سپاه‏
         رده بر كشيدند بر هر دو روى            برفتند گردان پرخاش جوى‏
         [ ز قلب سپه ويسه آواز داد            كه شد تاج و تخت بزرگى بباد]
         [ ز قنوج تا مرز كابلستان            همان تا در بست و زابلستان‏]
                        شاهنامه، ص: 111
         [ همه سربسر پاك در چنگ ماست            بر ايوانها نقش و نيرنگ ماست‏]
         [ كجا يافت خواهى تو آرامگاه            ازان پس كجا شد گرفتار شاه‏]
         [ چنين داد پاسخ كه من قارنم            گليم اندر آب روان افگنم‏]
         [ نه از بيم رفتم نه از گفت و گوى            بپيش پسرت آمدم كينه جوى‏]
         [ چو از كين او دل بپرداختم            كنون كين و جنگ ترا ساختم‏]
         بر آمد چپ و راست گرد سياه            نه روى هوا ماند روشن نه ماه‏
         سپه يك بديگر بر آويختند            چو رود روان خون همى ريختند
         بر ويسه شد قارن رزم جوى            ازو ويسه در جنگ برگاشت روى‏
         فراوان ز جنگ آوران كشته شد            بآورد چون ويسه سرگشته شد
         چو بر ويسه آمد ز اختر شكن            نرفت از پسش قارن رزم‏زن‏
         بشد ويسه تا پيش افراسياب            ز درد پسر مژه كرده پر آب‏
                        [ تاخته كردن شماساس و خزروان به زابلستان‏]
         [ و ديگر كه از شهر ارمان شدند            بكينه سوى زابلستان شدند]
         شماساس كز پيش جيحون برفت            سوى سيستان روى بنهاد و تفت‏
         خزروان ابا تيغ زن سى هزار            ز تركان بزرگان خنجرگزار
         برفتند بيدار تا هيرمند            ابا تيغ و با گرز و بخت بلند
         ز بهر پدر زال با سوگ و درد            بگوراب اندر همى دخمه كرد
         بشهر اندرون گرد مهراب بود            كه روشن روان بود و بى‏خواب بود
         فرستاده‏اى آمد از نزد اوى            بسوى شماساس بنهاد روى‏
         بپيش سراپرده آمد فرود            ز مهراب دادش فراوان درود
         كه بيدار دل شاه توران سپاه            بماناد تا جاودان با كلاه‏
         ز ضحاك تازيست ما را نژاد            بدين پادشاهى نيم سخت شاد
         بپيوستگى جان خريدم همى            جز اين نيز چاره نديدم همى‏
         كنون اين سراى و نشست منست            همان زاولستان بدست منست‏
         از ايدر چو دستان بشد سوگوار            ز بهر ستودان سام سوار
         دلم شادمان شد بتيمار اوى            بر آنم كه هرگز نبينمش روى‏
         زمان خواهم از نامور پهلوان            بدان تا فرستم هيونى دوان‏
         يكى مرد بينا دل و پر شتاب            فرستم بنزديك افراسياب‏
         مگر كز نهان من آگه شود            سخنهاى گوينده كوته شود
         نثارى فرستم چنانچون سزاست            جز اين نيز هرچ از در پادشاست‏
         گر ايدونك گويد بنزد من آى            جز از پيش تختش نباشم بپاى‏
         همه پادشاهى سپارم بدوى            هميشه دلى شاد دارم بدوى‏
         تن پهلوان را نيارم برنج            فرستمش هر گونه آگنده گنج‏
         ازين سو دل پهلوان را ببست            و زان در سوى چاره يازيد دست‏
         نوندى بر افگند نزديك زال            كه پرنده شو باز كن پرّ و بال‏
         بدستان بگو آنچ ديدى ز كار            بگويش كه از آمدن سر مخار
         كه دو پهلوان آمد ايدر بجنگ            ز تركان سپاهى چو دشتى پلنگ‏
                        شاهنامه، ص: 112
         دو لشكر كشيدند بر هيرمند            بدينارشان پاى كردم ببند
         گر از آمدن دم زنى يك زمان            بر آيد همى كامه بدگمان‏
                        [ رسيدن زال به يارى مهراب‏]
          فرستاده نزديك دستان رسيد            بكردار آتش دلش بر دميد
         سوى گرد مهراب بنهاد روى            همى تاخت با لشكرى جنگجوى‏
         چو مهراب را پاى بر جاى ديد            بسرش اندرون دانش و راى ديد
         بدل گفت كاكنون ز لشكر چه باك            چه پيشم خزروان چه يك مشت خاك‏
         [ پس آنگه سوى شهر بنهاد روى            چو آمد بشهر اندرون نامجوى‏]
         بمهراب گفت اى هشيوار مرد            پسنديده اندر همه كاركرد
         كنون من شوم در شب تيره‏گون            يكى دست يازم بريشان بخون‏
         شوند آگه از من كه باز آمدم            دل آگنده و كينه‏ساز آمدم‏
         كمانى ببازو در افگند سخت            يكى تير بر سان شاخ درخت‏
         نگه كرد تا جاى گردان كجاست            خدنگى بچرخ اندرون راند راست‏
         بينداخت سه جاى سه چوبه تير            بر آمد خروشيدن دار و گير
         چو شب روز شد انجمن شد سپاه            بران تير كردند هر كس نگاه‏
         بگفتند كاين تير زالست و بس            نراند چنين در كمان تير كس‏
         چو خورشيد تابان ز بالا بگشت            خروش تبيره بر آمد ز دشت‏
         بشهر اندرون كوس با كرّ ناى            خروشيدن زنگ و هندى دراى‏
         بر آمد سپه را بهامون كشيد            سرا پرده و پيل بيرون كشيد
         سپاه اندر آورد پيش سپاه            چو هامون شد از گرد كوه سياه‏
         خزروان دمان با عمود و سپر            يكى تاختن كرد بر زال زر
         عمودى بزد بر بر روشنش            گسسته شد آن نامور جوشنش‏
         [ چو شد تافته شاه زابلستان            برفتند گردان كابلستان‏]
         يكى درع پوشيد زال دلير            بجنگ اندر آمد بكردار شير
         بدست اندرون داشت گرز پدر            سرش گشته پر خشم و پر خون جگر
         بزد بر سرش گرزه گاورنگ            زمين شد ز خونش چو پشت پلنگ‏
         بيفگند و بسپرد و زو در گذشت            ز پيش سپاه اندر آمد بدشت‏
         شماساس را خواست كايد برون            نيامد برون كش بخوشيد خون‏
         بگرد اندرون يافت كلباد را            بگردن بر آورد پولاد را
         چو شمشير زن گرز دستان بديد            همى كرد از و خويشتن ناپديد
         كمان را بزه كرد زال سوار            خدنگى بدو اندرون راند خوار
         بزد بر كمربند كلباد بر            بران بند زنجير پولاد بر
         ميانش ابا كوهه زين بدوخت            سپه را بكلباد بر دل بسوخت‏
         [ چو اين دو سر افگنده شد در نبرد            شماساس شد بى‏دل و روى زرد]
         شماساس و آن لشكر رزم ساز            پراگنده از رزم گشتند باز
         پس اندر دليران زاولستان            برفتند با شاه كابلستان‏
         چنان شد ز بس كشته در رزمگاه            كه گفتى جهان تنگ شد بر سپاه‏
                        شاهنامه، ص: 113
         سوى شاه تركان نهادند سر            گشاده سليح و گسسته كمر
         شماساس چون در بيابان رسيد            ز ره قارن كاوه آمد پديد
         كه از لشكر ويسه برگشته بود            بخوارى گراميش را كشته بود
         بهم باز خوردند هر دو سپاه            شماساس با قارن كينه‏خواه‏
         بدانست قارن كه ايشان كيند            ز زاولستان ساخته بر چيند
         بزد ناى رويين و بگرفت راه            بپيش سپاه اندر آمد سپاه‏
         از ان لشكر خسته و بسته مرد            بخورشيد تابان بر آورد گرد
         گريزان شماساس با چند مرد            برفتند از ان تيره گرد نبرد
                        [ كشته شدن نوذر به دست افراسياب‏]
          سوى شاه تركان رسيد آگهى            كزان نامداران جهان شد تهى‏
         دلش گشت پر آتش از درد و غم            دو رخ را بخون جگر داد نم‏
         بر آشفت و گفتا كه نوذر كجاست            كزو ويسه خواهد همى كينه خواست‏
         چه چاره است جز خون او ريختن            يكى كينه نو بر انگيختن‏
         [ بدژخيم فرمود كو را كشان            ببر تا بياموزد او سر فشان‏]
         سپهدار نوذر چو آگاه شد            بدانست كش روز كوتاه شد
         سپاهى پر از غلغل و گفت و گوى            سوى شاه نوذر نهادند روى‏
         ببستند بازوش با بند تنگ            كشيدندش از جاى پيش نهنگ‏
         [ بدشت آوريدندش از خيمه خوار            برهنه سر و پاى و برگشته كار]
         چو از دور ديدش زبان برگشاد            ز كين نياگان همى كرد ياد
         ز تور و ز سلم اندر آمد نخست            دل و ديده از شرم شاهان بشست‏
         بدو گفت هر بد كه آيد سزاست            بگفت و بر آشفت و شمشير خواست‏
         بزد گردن خسرو تاج دار            تنش را بخاك اندر افگند خوار
         شد آن يادگار منوچهر شاه            تهى ماند ايران ز تخت و كلاه‏
         ايا دانشى مرد بسيار هوش            همه چادر آزمندى مپوش‏
         كه تخت و كله چون تو بسيار ديد            چنين داستان چند خواهى شنيد
         رسيدى بجايى كه بشتافتى            سر آمد كزو آرزو يافتى‏
         چه جويى ازين تيره خاك نژند            كه هم بازگرداندت مستمند
         كه گر چرخ گردان كشد زين تو            سرانجام خاكست بالين تو
         پس آن بستگان را كشيدند خوار            بجان خواستند آنگهى زينهار
         چو اغريرث پر هنر آن بديد            دل او ببر در چو آتش دميد
         [ همى گفت چندين سر بى‏گناه            ز تن دور ماند بفرمان شاه‏]
         [ بيامد خروشان بخواهشگرى            بياراست با نامور داورى‏]
         كه چندين سرافراز گرد و سوار            نه با ترگ و جوشن نه در كارزار
         [ گرفتار كشتن نه والا بود            نشيبست جايى كه بالا بود]
         سزد گر نيايد بجانشان گزند            سپارى هميدون بمن‏شان ببند
         بريشان يكى غار زندان كنم            نگهدارشان هوشمندان كنم‏
         بسارى بزارى بر آرند هوش            تو از خون بكش دست و چندين مكوش‏
                        شاهنامه، ص: 114
         ببخشيد جان‏شان بگفتار اوى            چو بشنيد با درد پيكار اوى‏
         بفرمودشان تا بسارى برند            بغلّ و بمسمار و خوارى برند
         چو اين كرده شد ساز رفتن گرفت            زمين زير اسپان نهفتن گرفت‏
         ز پيش دهستان سوى رى كشيد            از اسپان برنج و بتك خوى كشيد
         كلاه كيانى بسر بر نهاد            بدينار دادن در اندر گشاد
                        [ آگاهى يافتن زال از مرگ نوذر]
          بگستهم و طوس آمد اين آگهى            كه تيره شد آن فرّ شاهنشهى‏
         بشمشير تيز آن سر تاج دار            بزارى بريدند و برگشت كار
         بكندند موى و شخودند روى            از ايران بر آمد يكى هاى و هوى‏
         سر سركشان گشت پر گرد و خاك            همه ديده پر خون همه جامه چاك‏
         سوى زابلستان نهادند روى            زبان شاه گوى و روان شاه جوى‏
         بر زال رفتند با سوگ و درد            رخان پر ز خون و سران پر ز گرد
         كه زارا دليرا شها نوذرا            گوا تاج دارا مها مهترا
         نگهبان ايران و شاه جهان            سر تاج داران و پشت مهان‏
         سرت افسر از خاك جويد همى            زمين خون شاهان ببويد همى‏
         گيايى كه رويد بران بوم و بر            نگون دارد از شرم خورشيد سر
         همى داد خواهيم و زارى كنيم            بخون پدر سوگوارى كنيم‏
         نشان فريدون بدو زنده بود            زمين نعل اسپ ورا بنده بود
         بزارى و خوارى سرش را ز تن            بريدند با نامدار انجمن‏
         همه تيغ زهر آبگون بركشيد            بكين جستن آييد و دشمن كشيد
         همانا برين سوگ با ما سپهر            ز ديده فرو باردى خون بمهر
         شما نيز ديده پر از خون كنيد            همه جامه ناز بيرون كنيد
         كه با كين شاهان نشايد كه چشم            نباشد پر از آب و دل پر ز خشم‏
         همه انجمن زار و گريان شدند            چو بر آتش تيز بريان شدند
         زبان داد دستان كه تا رستخيز            نبيند نيام مرا تيغ تيز
         چمان چرمه در زير تخت منست            سنان‏دار نيزه درخت منست‏
         ركابست پاى مرا جايگاه            يكى ترگ تيره سرم را كلاه‏
         برين كينه آرامش و خواب نيست            همى چون دو چشمم بجوى آب نيست‏
         روان چنان شهريار جهان            درخشنده بادا ميان مهان‏
         شما را بداد جهان آفرين            دل آرميده بادا بآيين و دين‏
         ز مادر همه مرگ را زاده‏ايم            برينيم و گردن و را داده‏ايم‏
         چو گردان سوى كينه بشتافتند            بسارى سران آگهى يافتند
         از يشان بشد خورد و آرام و خواب            پر از بيم گشتند از افراسياب‏
         ازان پس به اغريرث آمد پيام            كه اى پر منش مهتر نيك‏نام‏
         بگيتى بگفتار تو زنده‏ايم            همه يك بيك مر ترا بنده‏ايم‏
         تو دانى كه دستان بزابلستان            بجايست با شاه كابلستان‏
         چو بر زين و چون قارن رزم‏زن            چو خرّاد و كشواد لشكر شكن‏
                        شاهنامه، ص: 115
         [ يلانند با چنگهاى دراز            ندارند از ايران چنين دست باز]
         [ چو تابند گردان ازين سو عنان            بچشم اندر آرند نوك سنان‏]
         از آن تيز گردد رد افراسياب            دلش گردد از بستگان پر شتاب‏
         پس آنگه سر يك رمه بى‏گناه            بخاك اندر آرد ز بهر كلاه‏
         اگر بيند اغريرث هوشمند            مر اين بستگان را گشايد ز بند
         پراگنده گرديم گرد جهان            زبان برگشاييم پيش مهان‏
         بپيش بزرگان ستايش كنيم            همان پيش يزدان نيايش كنيم‏
         چنين گفت اغريرث پر خرد            كزين گونه گفتار كى در خورد
         ز من آشكارا شود دشمنى            بجوشد سر مرد آهرمنى‏
         يكى چاره سازم دگرگونه زين            كه با من نگردد برادر بكين‏
         گر ايدون كه دستان شود تيز چنگ            يكى لشكر آرد بر ما بجنگ‏
         چو آرد بنزديك سارى رمه            بدستان سپارم شما را همه‏
         بپردازم آمل نيايم بجنگ            سرم را ز نام اندر آرم بننگ‏
         بزرگان ايران ز گفتار اوى            بروى زمين بر نهادند روى‏
         چو از آفرينش بپرداختند            نوندى ز سارى برون تاختند
         بپوييد نزديك دستان سام            بياورد ازان نامداران پيام‏
         كه بخشود بر ما جهاندار ما            شد اغريرث پر خرد يار ما
         يكى سخت پيمان فگنديم بن            بران بر نهاديم يك سر سخن‏
         كز ايران چو دستان آزاد مرد            بيايند و جويند با وى نبرد
         گرانمايه اغريرث نيك پى            ز آمل گذارد سپه را برى‏
         مگر زنده از چنگ اين اژدها            تن يك جهان مردم آيد رها
         چو پوينده در زابلستان رسيد            سراينده در پيش دستان رسيد
         بزرگان و جنگ آوران را بخواند            پيام يلان پيش ايشان براند
         ازان پس چنين گفت كاى سروران            پلنگان جنگى و نام آوران‏
         كدامست مردى كنارنگ دل            بمردى سيه كرده در جنگ دل‏
         خريدار اين جنگ و اين تاختن            بخورشيد گردن بر افراختن‏
         ببر زد بران كار كشواد دست            منم گفت يازان بدين داد دست‏
         برو آفرين كرد فرخنده زال            كه خرّم بدى تا بود ماه و سال‏
         سپاهى ز گردان پر خاشجوى            ز زابل بآمل نهادند روى‏
         چو از پيش دستان برون شد سپاه            خبر شد باغريرث نيك‏خواه‏
         همه بستگان را بسارى بماند            بزد ناى رويين و لشكر براند
         چو گشواد فرّخ بسارى رسيد            پديد آمد آن بندها را كليد
         يكى اسپ مر هر يكى را بساخت            ز سارى سوى زابلستان بتاخت‏
         چو آمد بدستان سام آگهى            كه برگشت گشواد با فرّهى 
         يكى گنج ويژه بدرويش داد            سراينده را جامه خويش داد
         چو گشواد نزديك زابل رسيد            پذيره شدش زال زر چون سزيد
         بران بستگان زار بگريست دير            كجا مانده بودند در چنگ شير
                        شاهنامه، ص: 116
         پس از نامور نوذر شهريار            بسر خاك بر كرد و بگريست زار
         بشهر اندر آوردشان ارجمند            بياراست ايوانهاى بلند
         چنان هم كه هنگام نوذر بدند            كه با تاج و با تخت و افسر بدند
         بياراست دستان همه دستگاه            شد از خواسته بى‏نياز آن سپاه‏
                        [ كشته شدن اغريرث به دست برادر]
          چو اغريرث آمد ز آمل برى            و زان كارها آگهى يافت كى‏
         بدو گفت كاين چيست كانگيختى            كه با شهد حنظل بر آميختى‏
         بفرمودمت كاى برادر بكش            كه جاى خرد نيست و هنگام هش‏
         بدانش نيايد سر جنگجوى            نبايد بجنگ اندرون آبروى‏
         سر مرد جنگى خرد نسپرد            كه هرگز نياميخت كين با خرد
         چنين داد پاسخ بافراسياب            كه لختى ببايد همى شرم و آب‏
         هر آنگه كت آيد ببد دسترس            ز يزدان بترس و مكن بد بكس‏
         كه تاج و كمر چون تو بيند بسى            نخواهد شدن رام با هر كسى‏
         يكى پر ز آتش يكى پر خرد            خرد با سر ديو كى در خورد
         سپهبد بر آشفت چون پيل مست            بپاسخ بشمشير يازيد دست‏
         ميان برادر بدو نيم كرد            چنان سنگدل ناهشيوار مرد
         چو از كار اغريرث نامدار            خبر شد بنزديك زال سوار
         [ چنين گفت كاكنون سر بخت اوى            شود تار و ويران شود تخت اوى‏]
         [ بزد ناى رويين و بر بست كوس            بياراست لشكر چو چشم خروس‏]
         سپهبد سوى پارس بنهاد روى            همى رفت پر خشم و دل كينه‏جوى‏
         ز دريا بدريا همى مرد بود            رخ ماه و خورشيد پر گرد بود
         چو بشنيد افراسياب اين سخن            كه دستان جنگى چه افگند بن‏
         بياورد لشكر سوى خوار رى            بياراست جنگ و بيفشارد پى‏
         طلايه شب و روز در جنگ بود            تو گفتى كه گيتى برو تنگ بود
         مبارز بسى كشته شد بر دو روى            همه نامداران پر خاشجوى‏
                        پادشاهى زوطهماسپ‏
                        [ پادشاهى او پنج سال بود]
          شبى زال بنشست هنگام خواب            سخن گفت بسيار ز افراسياب‏
         هم از رزم‏زن نامداران خويش            و زان پهلوانان و ياران خويش‏
         همى گفت هر چند كز پهلوان            بود بخت بيدار و روشن روان‏
         ببايد يكى شاه خسرو نژاد            كه دارد گذشته سخنها بياد
         بكردار كشتيست كار سپاه            همش باد و هم بادبان تخت شاه‏
         اگر داردى طوس و گستهم فرّ             سپاهست و گردان بسيار مر
         نزيبد بريشان همى تاج و تخت            ببايد يكى شاه بيدار بخت‏
         كه باشد بدو فره ايزدى            بتابد ز ديهيم او بخردى‏
                        شاهنامه، ص: 117
         ز تخم فريدون بجستند چند            يكى شاه زيباى تخت بلند
         نديدند جز پور طهماسپ زو            كه زور كيان داشت و فرهنگ گو
         بشد قارن و موبد و مرزبان            سپاهى ز بامين و ز گرزبان‏
         يكى مژده بردند نزديك زو            كه تاج فريدون بتو گشت نو
         سپهدار دستان و يك سر سپاه            ترا خواستند اى سزاوار گاه‏
         چو بشنيد زو گفته موبدان            همان گفته قارن و بخردان‏
         بيامد بنزديك ايران سپاه            بسر بر نهاده كيانى كلاه‏
         بشاهى برو آفرين خواند زال            نشست از بر تخت زو پنج سال‏
         كهن بود بر سال هشتاد مرد            بداد و بخوبى جهان تازه كرد
         سپه را ز كار بدى باز داشت            كه با پاك يزدان يكى راز داشت‏
         گرفتن نيارست و بستن كسى            و زان پس نديدند كشتن بسى‏
         همان بد كه تنگى بد اندر جهان            شده خشك خاك و گيا را دهان‏
         نيامد همى ز اسمان هيچ نم            همى بر كشيدند نان با درم‏
         دو لشكر بر ان گونه تا هشت ماه            بروى اندر آورده روى سپاه‏
         نكردند يك روز جنگى گران            نه روز يلان بود و رزم سران‏
         ز تنگى چنان شد كه چاره نماند            سپه را همى پود و تاره نماند
         سخن رفتشان يك بيك همزمان            كه از ماست بر ما بد آسمان‏
         ز هر دو سپه خاست فرياد و غو            فرستاده آمد بنزديك زو
         كه گر بهر ما زين سراى سپنج            نيامد بجز درد و اندوه و رنج‏
         بيا تا ببخشيم روى زمين            سراييم يك با دگر آفرين‏
         سر نامداران تهى شد ز جنگ            ز تنگى نبد روزگار درنگ‏
         بران بر نهادند هر دو سخن            كه در دل ندارند كين كهن‏
         ببخشند گيتى برسم و بداد            ز كار گذشته نيارند ياد
         ز درياى پيكند تا مرز تور            از ان بخش گيتى ز نزديك و دور
         روارو چنين تا بچين و ختن            سپردند شاهى بران انجمن‏
         ز مرزى كجا مرز خرگاه بود            ازو زال را دست كوتاه بود
         وزين روى تركان نجويند راه            چنين بخش كردند تخت و كلاه‏
         سوى پارس لشكر برون راند زو            كهن بود ليكن جهان كرد نو
         سوى زابلستان بشد زال زر            جهانى گرفتند هر يك ببر
         پر از غلغل و رعد شد كوهسار            زمين شد پر از رنگ و بوى و نگار
         [ جهان چون عروسى رسيده جوان            پر از چشمه و باغ و آب روان‏]
         [ چو مردم بدارد نهاد پلنگ            بگردد زمانه برو تار و تنگ‏]
         مهان را همه انجمن كرد زو            بدادار بر آفرين خواند نو
         [ فراخى كه آمد ز تنگى پديد            جهان آفرين داشت آن را كليد]
         بهر سو يكى جشنگه ساختند            دل از كين و نفرين بپرداختند
         چنين تا بر آمد برين سال پنج            نبودند آگه كس از درد و رنج‏
         ببد بخت ايرانيان كندرو            شد آن دادگستر جهاندار زو
                        شاهنامه، ص: 118
                        پادشاهى گرشاسپ‏
                        [ پادشاهى او نه سال بود]
         [ پسر بود زو را يكى خويش كام            پدر كرده بوديش گرشاسپ نام‏]
         [ بيامد نشست از بر تخت و گاه            بسر بر نهاد آن كيانى كلاه‏]
         [ چو بنشست بر تخت و گاه پدر            جهان را همى داشت با زيب و فر]
         [ چنين تا بر آمد برين روزگار            درخت بلا كينه آورد بار]
         [ بتركان خبر شد كه زو در گذشت            بران سان كه بد تخت بى‏كار گشت‏]
         بيامد بخوار رى افراسياب            ببخشيد گيتى و بگذاشت آب‏
         نياورد يك تن درود پشنگ            سرش پر ز كين بود و دل پر ز جنگ‏
         دلش خود ز تخت و كله گشته بود            بتيمار اغريرث آغشته بود
         بدو روى ننمود هرگز پشنگ            شد آن تيغ روشن پر از تيره زنگ‏
         فرستاده رفتى بنزديك اوى            بدو سال و مه هيچ ننمود روى‏
         همى گفت اگر تخت را سر بدى            چو اغريرثش يار در خور بدى‏
         تو خون برادر بريزى همى            ز پرورده مرغى گريزى همى‏
         مرا با تو تا جاودان كار نيست            بنزد منت راه ديدار نيست‏
         پر آواز شد گوش ازين آگهى            كه بى‏كار شد تخت شاهنشهى‏
         پيامى بيامد بكردار سنگ            بافراسياب از دلاور پشنگ‏
         كه بگذار جيحون و بر كش سپاه            ممان تا كسى بر نشيند بگاه‏
         يكى لشكرى ساخت افراسياب            ز دشت سپنجاب تا رود آب‏
         [ كه گفتى زمين شد سپهر روان            همى بارد از تيغ هندى روان‏]
         يكايك بايران رسيد آگهى            كه آمد خريدار تخت مهى‏
         سوى زابلستان نهادند روى            جهان شد سراسر پر از گفت و گوى‏
         بگفتند با زال چندى درشت            كه گيتى بس آسان گرفتى بمشت‏
         پس از سام تا تو شدى پهلوان            نبوديم يك روز روشن‏روان‏
         سپاهى ز جيحون بدين سو كشيد            كه شد آفتاب از جهان ناپديد
         اگر چاره دانى مر اين را بساز            كه آمد سپهبد بتنگى فراز
         چنين گفت پس نامور زال زر            كه تا من ببستم بمردى كمر
         سوارى چو من پاى بر زين نگاشت            كسى تيغ و گرز مرا بر نداشت‏
         بجايى كه من پاى بفشاردم            عنان سواران شدى پاردم‏
         شب و روز در جنگ يكسان بدم            ز پيرى همه ساله ترسان بدم‏
         كنون چنبرى گشت يال يلى            نتابد همى خنجر كابلى‏
         كنون گشت رستم چو سرو سهى            بزيبد برو بر كلاه مهى‏
         [ يكى اسپ جنگيش بايد همى            كزين تازى اسپان نشايد همى‏]
         [ بجويم يكى باره پيل تن            بخواهم ز هر سو كه هست انجمن‏]
         بخوانم برستم بر اين داستان            كه هستى برين كار همداستان‏
         كه بر كينه تخمه زادشم            ببندى ميان و نباشى دژم‏
                        شاهنامه، ص: 119
         همه شهر ايران ز گفتار اوى            ببودند شادان دل و تازه روى‏
         ز هر سو هيونى تكاور بتاخت            سليح سواران جنگى بساخت‏
         برستم چنين گفت كاى پيل تن            ببالا سرت برتر از انجمن‏
         يكى كار پيشست و رنجى دراز            كزو بگسلد خواب و آرام و ناز
         ترا نوز پورا گه رزم نيست            چه سازم كه هنگامه بزم نيست‏
         [ هنوز از لبت شير بويد همى            دلت ناز و شادى بجويد همى‏]
         چگونه فرستم بدشت نبرد            ترا پيش تركان پر كين و درد
         [ چه گويى چه سازى چه پاسخ دهى            كه جفت تو بادا مهى و بهى‏]
         چنين گفت رستم بدستان سام            كه من نيستم مرد آرام و جام‏
         چنين يال و اين چنگهاى دراز            نه والا بود پروريدن بناز
         اگر دشت كين آيد و رزم سخت            بود يار يزدان پيروز بخت‏
         [ ببينى كه در جنگ من چون شوم            چو اندر پى ريزش خون شوم‏]
         [ يكى ابر دارم بچنگ اندرون            كه همرنگ آبست و بارانش خون‏]
         [ همى آتش افروزد از گوهرش            همى مغز پيلان بسايد سرش‏]
         يكى باره بايد چو كوه بلند            چنانچون من آرم بخمّ كمند
         يكى گرز خواهم چو يك لخت كوه            گر آيند پيشم ز توران گروه‏
         [ سرانشان بكوبم بدان گرز بر            نيايد برم هيچ پرخاشخر]
         [ كه روى زمين را كنم بى‏سپاه            كه خون بارد ابر اندر آوردگاه‏]
                        [ گرفتن رستم رخش را]
          چنان شد ز گفتار او پهلوان            كه گفتى بر افشاند خواهد روان‏
         گله هرچ بودش بزابلستان            بياورد لختى بكابلستان‏
         همه پيش رستم همى راندند            برو داغ شاهان همى خواندند
         هر اسپى كه رستم كشيديش پيش            بپشتش بيفشاردى دست خويش‏
         ز نيروى او پشت كردى بخم            نهادى بروى زمين بر شكم‏
         چنين تا ز كابل بيامد زرنگ            فسيله همى تاخت از رنگ رنگ‏
         يكى ماديان تيز بگذشت خنگ            برش چون بر شير و كوتاه لنگ‏
         دو گوشش چو دو خنجر آبدار            بر و يال فربه ميانش نزار
         يكى كرّه از پس ببالاى او            سرين و برش هم بپهناى او
         سيه چشم و بورابرش و گاودم            سيه خايه و تند و پولاد سم‏
         تنش پر نگار از كران تا كران            چو داغ گل سرخ بر زعفران‏
         [ چو رستم بران ماديان بنگريد            مر آن كرّه پيل تن را بديد]
         كمند كيانى همى داد خم            كه آن كره را باز گيرد ز رم‏]
         [ برستم چنين گفت چوپان پير            كه اى مهتر اسپ كسان را مگير]
         [ بپرسيد رستم كه اين اسپ كيست            كه دو رانش از داغ آتش تهيست‏]
         [ چنين داد پاسخ كه داغش مجوى            كزين هست هر گونه گفت و گوى‏]
         [ همى رخش خوانيم بورابرش است            بخو آتشى و برنگ آتش است‏]
         [ خداوند اين را ندانيم كس            همى رخش رستمش خوانيم و بس‏]
                        شاهنامه، ص: 120
         [ سه سالست تا اين بزين آمدست            بچشم بزرگان گزين آمدست‏]
         [ چو مادرش بيند كمند سوار            چو شير اندر آيد كند كارزار]
         [ بينداخت رستم كيانى كمند            سر ابرش آورد ناگه ببند]
         [ بيامد چو شير ژيان مادرش            همى خواست كندن بدندان سرش‏]
         [ بغرّيد رستم چو شير ژيان            از آواز او خيره شد ماديان‏]
         يكى مشت زد نيز بر گردنش            كزان مشت برگشت لرزان تنش‏
         [ بيفتاد و بر خاست و برگشت ازوى            بسوى گله تيز بنهاد روى‏]
         بيفشارد ران رستم زورمند            برو تنگ‏تر كرد خم كمند
         بيازيد چنگال گردى بزور            بيفشارد يك دست بر پشت بور
         نكرد ايچ پشت از فشردن تهى            تو گفتى ندارد همى آگهى‏
         [ بدل گفت كاين بر نشست منست            كنون كار كردن بدست منست‏]
         [ ز چوپان بپرسيد كاين اژدها            بچندست و اين را كه خواهد بها]
         [ چنين داد پاسخ كه گر رستمى            برو راست كن روى ايران زمى‏]
         [ مر اين را برو بوم ايران بهاست            بدين بر تو خواهى جهان كرد راست‏]
         [ لب رستم از خنده شد چون بسد            همى گفت نيكى ز يزدان سزد]
         بزين اندر آورد گلرنگ را            سرش تيز شد كينه و جنگ را
         گشاده زنخ ديدش و تيزتگ            بديدش كه دارد دل و تاو و رگ‏
         كشد جوشن و خود و كوپال او            تن پيلوار و برو يال او
         [ چنان گشت ابرش كه هر شب سپند            همى سوختندش ز بيم گزند]
         [ چپ و راست گفتى كه جادو شدست            بآورد تازنده آهو شدست‏]
         دل زال زر شد چو خرم بهار            ز رخش نو آيين و فرخ سوار
         [ در گنج بگشاد و دينار داد            از امروز و فردا نيامدش ياد]
                        [ لشكر كشيدن زال سوى افراسياب‏]
          بزد مهره در جام بر پشت پيل            ازو بر شد آواز تا چند ميل‏
         خروشيدن كوس با كرّ ناى            همان ژنده پيلان و هندى دراى‏
         بر آمد ز زاولستان رستخيز            زمين خفته را بانگ بر زد كه خيز
         بپيش اندرون رستم پهلوان            پس پشت او سالخورده گوان‏
         چنان شد ز لشكر در و دشت و راغ            كه بر سر نيارست پرّيد زاغ‏
         تبيره زدندى همى شست جاى            جهان را نه سر بود پيدا نه پاى‏
         [ بهنگام بشكوفه گلستان            بياورد لشكر ز زابلستان‏]
         [ ز زال آگهى يافت افراسياب            بر آمد ز آرام و از خورد و خواب‏]
         [ بياورد لشكر سوى خوار رى            بران مرغزارى كه بد آب و نى‏]
         ز ايران بيامد دمادم سپاه            ز راه بيابان سوى رزمگاه‏
         ز لشكر بلشكر دو فرسنگ ماند            سپهبد جهان ديدگان را بخواند
         بديشان چنين گفت كاى بخردان            جهان ديده و كاركرده ردان‏
         هم ايدر من اين لشكر آراستم            بسى سرورى و مهى خواستم‏
         پراگنده شد راى بى‏تخت شاه            همه كار بى‏روى و بى‏سر سپاه‏
                        شاهنامه، ص: 121
         چو بر تخت بنشست فرخنده زو            ز گيتى يكى آفرين خاست نو
         شهى بايد اكنون ز تخم كيان            بتخت كيى بر كمر بر ميان‏
         [ شهى كو باو رنگ دارد ز مى            كه بى‏سر نباشد تن آدمى‏
         نشان داد موبد مرا در زمان            يكى شاه با فرّ و بخت جوان‏
         ز تخم فريدون يل كى‏قباد            كه با فرّ و برزست و با راى و داد
                        [ آوردن رستم كى‏قباد را از كوه البرز]
          برستم چنين گفت فرخنده زال            كه برگير كوپال و بفراز يال‏
         برو تازيان تا بالبرز كوه            گزين كن يكى لشكر همگروه‏
         ابر كى‏قباد آفرين كن يكى            مكن پيش او بر درنگ اندكى‏
         بدو هفته بايد كه ايدر بوى            گه و بى‏گه از تاختن نغنوى‏
         بگويى كه لشكر ترا خواستند            همى تخت شاهى بياراستند
         كه در خورد تاج كيان جز تو كس            نبينيم شاها تو فرياد رس‏
         تهمتن زمين را بمژگان برُفت             كمر بر ميان بست و چون باد تفت‏
                        [ راى زدن رستم با كى‏قباد]
          ز تركان طلايه بسى بد براه            رسيد اندر ايشان يل صف پناه‏
         بر آويخت با نامداران جنگ            يكى گرزه گاوپيكر بچنگ‏
         دليران توران برآويختند            سرانجام از رزم بگريختند
         نهادند سر سوى افراسياب            همه دل پر از خون و ديده پر آب‏
         بگفتند وى را همه بيش و كم            سپهبد شد از كار ايشان دژم‏
         بفرمود تا نزد او شد قلون            ز تركان دليرى گوى پر فسون‏
         بدو گفت بگزين ز لشكر سوار            و ز ايدر برو تا در كوهسار
         دلير و خردمند و هشيار باش            بپاس اندرون نيز بيدار باش‏
         كه ايرانيان مردمى ريمنند            همى ناگهان بر طلايه زنند
         برون آمد از نزد خسرو قلون            بپيش اندرون مردم رهنمون‏
         سر راه بر نامداران ببست            بمردان جنگى و پيلان مست‏
         و زان روى رستم دلير و گزين            بپيمود زى شاه ايران زمين‏
         يكى ميل ره تا بالبرز كوه            يكى جايگه ديد بُرنا شكوه‏
         درختان بسيار و آب روان            نشستنگه مردم نوجوان‏
         يكى تخت بنهاده نزديك آب            برو ريخته مشك ناب و گلاب‏
         جوانى بكردار تابنده ماه            نشسته بران تخت بر سايه گاه‏
         رده بر كشيده بسى پهلوان            برسم بزرگان كمر بر ميان‏
         بياراسته مجلسى شاهوار            بسان بهشتى برنگ و نگار
         چو ديدند مر پهلوان را براه            پذيره شدندش از ان سايه گاه‏
         كه ما ميزبانيم و مهمان ما            فرود آى ايدر بفرمان ما
         بدان تا همه دست شادى بريم            بياد رخ نامور مى خوريم‏
         تهمتن بديشان چنين گفت باز            كه اى نامداران گردن فراز
         مرا رفت بايد بالبرز كوه            بكارى كه بسيار دارد شكوه‏
                        شاهنامه، ص: 122
         نبايد ببالين سر و دست ناز            كه پيشست بسيار رنج دراز
         سر تخت ايران ابى شهريار            مرا باده خوردن نيايد بكار
         نشانى دهيدم سوى كى‏قباد            كسى كز شما دارد او را بياد
         سر آن دليران زبان برگشاد            كه دارم نشانى من از كى‏قباد
         گر آيى فرود و خورى نان ما            بيفروزى از روى خود جان ما
         بگوييم يك سر نشان قباد            كه او را چگونست رسم و نهاد
         تهمتن ز رخش اندر آمد چو باد            چو بشنيد از وى نشان قباد
         بيامد دمان تا لب رودبار            نشستند در زير آن سايه‏دار
         جوان از بر تخت خود بر نشست            گرفته يكى دست رستم بدست‏
         بدست دگر جام پر باده كرد            و زو ياد مردان آزاده كرد
         دگر جام بر دست رستم سپرد            بدو گفت كاى نامبردار و گرد
         بپرسيدى از من نشان قباد            تو اين نام را از كه دارى بياد
         بدو گفت رستم كه از پهلوان            پيام آوريدم بروشن روان‏
         سر تخت ايران بياراستند            بزرگان بشاهى ورا خواستند
         پدرم آن گزين يلان سربسر            كه خوانند او را همى زال زر
         مرا گفت رو تا بالبرز كوه            قباد دلاور ببين با گروه‏
         بشاهى برو آفرين كن يكى            نبايد كه سازى درنگ اندكى‏
         بگويش كه گردان ترا خواستند            بشادى جهانى بياراستند
         نشان ار توانى و دانى مرا            دهى و بشاهى رسانى ورا
         ز گفتار رستم دلير جوان            بخنديد و گفتش كه اى پهلوان‏
         ز تخم فريدون منم كى‏قباد            پدر بر پدر نام دارم بياد
         چو بشنيد رستم فرو برد سر            بخدمت فرود آمد از تخت زر
         كه اى خسرو خسروان جهان            پناه بزرگان و پشت مهان‏
         سر تخت ايران بكام تو باد            تن ژنده پيلان بدام تو باد
         نشست تو بر تخت شاهنشهى            همت سر كشى باد و هم فرهى‏
         درودى رسانم بشاه جهان            ز زال گزين آن يل پهلوان‏
         اگر شاه فرمان دهد بنده را            كه بگشايم از بند گوينده را
         قباد دلاور بر آمد ز جاى            ز گفتار رستم دل و هوش و راى‏
         تهمتن همانگه زبان برگشاد            پيام سپهدار ايران بداد
         سخن چون بگوش سپهبد رسيد            ز شادى دل اندر برش بر طپيد
         بيازيد جامى لبالب نبيد            بياد تهمتن بدم در كشيد
         تهمتن هميدون يكى جام مى            بخورد آفرين كرد بر جان كى‏
         بر آمد خروش از دل زير و بم            فراوان شده شادى اندوه كم‏
         شهنشه چنين گفت با پهلوان            كه خوابى بديدم بروشن روان‏
         كه از سوى ايران دو باز سپيد            يكى تاج رخشان بكردار شيد
         خرامان و نازان شدندى برم            نهادندى آن تاج را بر سرم‏
         چو بيدار گشتم شدم پر اميد            ازان تاج رخشان و باز سپيد
                        شاهنامه، ص: 123
         بياراستم مجلسى شاهوار            برين سان كه بينى بدين مرغزار
         تهمتن مرا شد چو باز سپيد            ز تاج بزرگان رسيدم نويد
         تهمتن چو بشنيد از خواب شاه            ز باز و ز تاج فروزان چو ماه‏
         چنين گفت با شاه كنداوران            نشانست خوابت ز پيغمبران‏
         كنون خيز تا سوى ايران شويم            بيارى بنزد دليران شويم‏
         قباد اندر آمد چو آتش ز جاى            ببور نبرد اندر آورد پاى‏
         كمر بر ميان بست رستم چو باد            بيامد گرازان پس كى‏قباد
         شب و روز از تاختن نغنويد            چنين تا بنزد طلايه رسيد
         قلون دلاور شد آگه ز كار            چو آتش بيامد سوى كارزار
         شهنشاه ايران چو زان گونه ديد            برابر همى خواست صف بركشيد
         تهمتن بدو گفت كاى شهريار            ترا رزم جستن نيايد بكار
         من و رخش و كوپال و برگستوان            همانا ندارند با من توان‏
         بگفت اين و از جاى بر كرد رخش            بزخمى سوارى همى كرد پخش‏
         قلون ديد ديوى بجسته ز بند            بدست اندرون گرز و بر زين كمند
         برو حمله آورد مانند باد            بزد نيزه و بند جوشن گشاد
         تهمتن بزد دست و نيزه گرفت            قلون از دليريش مانده شگفت‏
         ستد نيزه از دست او نامدار            بغرّيد چون تندر از كوهسار
         بزد نيزه و بر گرفتش ز زين            نهاد آن بن نيزه را بر زمين‏
         قلون گشت چون مرغ بر بابزن            بديدند لشكر همه تن بتن‏
         هزيمت شد از وى سپاه قلون            بيكبارگى بخت بد را زبون‏
         تهمتن گذشت از طلايه سوار            بيامد شتابان سوى كوهسار
         كجا بد علفزار و آب روان            فرود آمد آن جايگه پهلوان‏
         چنين تا شب تيره آمد فراز            تهمتن همى كرد هر گونه ساز
         از آرايش جامه پهلوى            همان تاج و هم باره خسروى‏
         چو شب تيره شد پهلو پيش بين            بر آراست با شاه ايران زمين‏
         بنزديك زال آوريدش بشب            به آمد شدن هيچ نگشاد لب‏
         نشستند يك هفته با راى زن            شدند اندران موبدان انجمن‏
         بهشتم بياراست پس تخت عاج            بر آويختند از بر عاج تاج‏
                        كى‏قباد
                        [ پادشاهى او سد سال بود]
          بشاهى نشست از برش كى‏قباد            همان تاج گوهر بسر بر نهاد
         همه نامداران شدند انجمن            چو دستان و چون قارن رزم زن‏
         چو كشواد و خرّاد و برزين گو            فشاندند گوهر بران تاج نو
         قباد از بزرگان سخن بشنويد            پس افراسياب و سپه را بديد
                        شاهنامه، ص: 124
         دگر روز برداشت لشكر ز جاى            خروشيدن آمد ز پرده سراى‏
         بپوشيد رستم سليح نبرد            چو پيل ژيان شد كه برخاست گرد
         رده بر كشيدند ايرانيان            ببستند خون ريختن را ميان‏
         بيك دست مهراب كابل خداى            دگر دست گژدهم جنگى بپاى‏
         بقلب اندرون قارن رزم زن            ابا گرد كشواد لشگر شكن‏
         پس پشت رويشان زال با كى‏قباد            بيك دست آتش بيك دست باد
         بپيش اندرون كاويانى درفش            جهان زو شده سرخ و زرد و بنفش‏
         ز لشكر چو كشتى سراسر زمين            كجا موج خيزد ز درياى چين‏
         سپر در سپر بافته دشت و راغ            درفشيدن تيغها چون چراغ‏
         جهان سر بسر گشت درياى قار            برافروخته شمع از و صد هزار
         ز ناليدن بوق و بانگ سپاه            تو گفتى كه خورشيد گم كرد راه‏
         [ سبك قارن رزم زن كان بديد            چو رعد از ميان نعره بركشيد]
         ميان سپاه اندر آمد دلير            سپهدار قارن بكردار شير
         گهى سوى چپ و گهى سوى راست            بران گونه از هر سوى كينه خواست‏
         [ بگرز و بتيغ و سنان دراز            همى كشت از ايشان گو سرافراز]
         [ ز كشته زمين كرد مانند كوه            شدند آن دليران تركان ستوه‏]
         [ شماساس را ديد گرد دلير            كه مى بر خروشيد چون نرّه شير]
         [ بيامد دمان تا بر او رسيد            سبك تيغ تيز از ميان بر كشيد]
         [ بزد بر سرش تيغ زهر آبدار            بگفتا منم قارن نامدار]
         [ نگون اندر آمد شماساس گرد            چو ديد او ز قارن چنان دست برد]
         [ چنين است كردار گردون پير            گهى چون كمانست و گاهى چو تير]
                        [ جنگ رستم با افراسياب‏]
          چو رستم بديد آنك قارن چه كرد            چه گونه بود ساز ننگ و نبرد
         بپيش پدر شد بپرسيد ازوى            كه با من جهان پهلوانا بگوى‏
         كه افراسياب آن بد انديش مرد            كجا جاى گيرد بروز نبرد
         چه پوشد كجا بر فرازد درفش            كه پيداست تابان درفش بنفش‏
         من امروز بند كمرگاه اوى            بگيرم كشانش بيارم بروى‏
         بدو گفت زال اى پسر گوش دار            يك امروز با خويشتن هوش دار
         كه آن ترك در جنگ نر اژدهاست            در آهنگ و در كينه ابر بلاست‏
         درفشش سياهست و خفتان سياه            ز آهنش ساعد ز آهن كلاه‏
         همه روى آهن گرفته بزر            نشانى سيه بسته بر خود بر
         ازو خويشتن را نگه‏دار سخت            كه مردى دليرست و پيروز بخت‏
         بدو گفت رستم كه اى پهلوان            تو از من مدار ايچ رنجه روان‏
         جهان آفريننده يار منست            دل و تيغ و بازو حصار منست‏
         برانگيخت آن رخش رويينه سم            بر آمد خروشيدن گاودم‏
         چو افراسيابش بهامون بديد            شگفتيد ازان كودك نارسيد
         ز تركان بپرسيد كين اژدها            بدين گونه از بند گشته رها
                        شاهنامه، ص: 125
         كدامست كين را ندانم بنام            يكى گفت كين پور دستان سام‏
         نبينى كه با گرز سام آمدست            جوانست و جوياى نام آمدست‏
         بپيش سپاه آمد افراسياب            چو كشتى كه موجش برآرد ز آب‏
         چو رستم ورا ديد بفشارد ران            بگردن برآورد گرز گران‏
         چو تنگ اندر آورد با او زمين            فرو كرد گرز گران را بزين‏
         ببند كمرش اندر آورد چنگ            جدا كردش از پشت زين پلنگ‏
         همى خواست بردنش پيش قباد            دهد روز جنگ نخستينش داد
         ز هنگ سپهدار و چنگ سوار            نيامد دوال كمر پايدار
         گسست و بخاك اندر آمد سرش            سواران گرفتند گرد اندرش‏
         سپهبد چو از چنگ رستم بجست            بخائيد رستم همى پشت دست‏
         چرا گفت نگرفتمش زير كش            همى بر كمر ساختم بند خوش‏
         چو آواى زنگ آمد از پشت پيل            خروشيدن كوس بر چند ميل‏
         يكى مژده بردند نزديك شاه            كه رستم بدرّيد قلب سپاه‏
         چنان تا بر شاه تركان رسيد            درفش سپهدار شد ناپديد
         گرفتش كمربند و بفگند خوار            خروشى ز تركان بر آمد بزار
         ز جاى اندر آمد چو آتش قباد            بجنبيد لشگر چو دريا ز باد
         بر آمد خروشيدن دار و كوب            درخشيدن خنجر و زخم چوب‏
         بران ترگ زرّين و زرّين سپر            غمى شد سر از چاك چاك تبر
         تو گفتى كه ابرى بر آمد ز كنج            ز شنگرف نيرنگ زد بر ترنج‏
         ز گرد سواران دران پهن دشت            زمين شش شد و آسمان گشت هشت‏
         هزار و صد و شصت گرد دلير            بيك زخم شد كشته چون نرّه شير
         برفتند تركان ز پيش مغان            كشيدند لشگر سوى دامغان‏
         و زان جا بجيحون نهادند روى            خليده دل و با غم و گفت و گوى‏
         شكسته سليح و گسسته كمر            نه بوق و نه كوس و نه پاى و نه سر
                        [ آمدن افراسياب به نزديك پدر خود]
          برفت از لب رود نزد پشنگ            زبان پر ز گفتار و كوتاه چنگ‏
         بدو گفت كاى نامبردار شاه            ترا بود ازين جنگ جستن گناه‏
         يكى آنكه پيمان شكستن ز شاه            بزرگان پيشين نديدند راه‏
         نه از تخم ايرج جهان پاك شد            نه زهر گزاينده ترياك شد
         يكى كم شود ديگر آيد بجاى            جهان را نمانند بى‏كدخداى‏
         قباد آمد و تاج بر سر نهاد            بكينه يكى نو در اندر گشاد
         سوارى پديد آمد از تخم سام            كه دستانش رستم نهادست نام‏
         بيامد بسان نهنگ دژم            كه گفتى زمين را بسوزد بدم‏
         همى تاخت اندر فراز و نشيب            همى زد بگرز و بتيغ و ركيب‏
         ز گرزش هوا شد پر از چاك چاك            نيرزيد جانم بيك مشت خاك‏
         همه لشكر ما بهم بر دريد            كس اندر جهان اين شگفتى نديد
         درفش مرا ديد بر يك كران            بزين اندر آورد گرز گران‏
                        شاهنامه، ص: 126
         چنان بر گرفتم ز زين خدنگ            كه گفتى ندارم بيك پشّه سنگ‏
         كمربند بگسست و بند قباى            ز چنگش فتادم نگون زير پاى‏
         بدان زور هرگز نباشد هژبر            دو پايش بخاك اندر و سر بابر
         سواران جنگى همه همگروه            كشيدندم از پيش آن لخت كوه‏
         تو دانى كه شاهى دل و چنگ من            بجنگ اندرون زور و آهنگ من‏
         بدست وى اندر يكى پشّه‏ام             و زان آفرينش پر انديشه‏ام‏
         يكى پيل تن ديدم و شير چنگ            نه هوش و نه دانش نه راى و درنگ‏
         عنان را سپرده بران پيل مست            يكى گرزه گاوپيكر بدست‏
         همانا كه كوپال سيصد هزار            زدندش بران تارك ترگ دار
         تو گفتى كه از آهنش كرده‏اند            ز سنگ و ز رويش بر آورده‏اند
         چه درياش پيش و چه ببر بيان            چه درّنده شير و چه پيل ژيان‏
         همى تاخت يكسان چو روز شكار            ببازى همى آمدش كارزار
         چنو گر بدى سام را دستبرد            بتركان نماندى سرافراز گرد
         جز از آشتى جستنت راى نيست            كه با او سپاه ترا پاى نيست‏
         زمينى كجا آفريدون گرد            بدانگه بتور دلاور سپرد
         بمن داده بودند و بخشيده راست            ترا كين پيشين نبايست خواست‏
         تو دانى كه ديدن نه چون آگهيست            ميان شنيدن هميشه تهيست‏
         [ گلستان كه امروز باشد ببار            تو فردا چنى گل نيايد بكار]
         از امروز كارى بفردا ممان            كه داند كه فردا چه گردد زمان‏
         ترا جنگ ايران چو بازى نمود            ز بازى سپه را درازى فزود
         نگر تا چه مايه ستام بزر            هم از ترگ زرّين و زرّين سپر
         همان تازى اسپان زرّين لگام            همان تيغ هندى بزرّين نيام‏
         ازين بيشتر نامداران گرد            قباد اندر آمد بخوارى ببرد
         چو كلباد و چون بارمان دلير            كه بودى شكارش همه نرّه شير
         خزروان كجا زال بشكست خرد            نمودش بگرز گران دستبرد
         شماساس كين توز لشكر پناه            كه قارن بكشتش بآوردگاه‏
         [ جزين نامداران كين صد هزار            فزون كشته آمد گه كارزار]
         بتر زين همه نام و ننگ شكست            شكستى كه هرگز نشايدش بست‏
         گر از من سر نامور گشته شد            كه اغريرث پر خرد كشته شد
         جوانى بدو نيكئى روزگار            من امروز را دى گرفتم شمار
         كه پيش آمدندم همان سركشان            پس پشت هر يك درفشى كشان‏
         بسى ياد دادندم از روزگار            دمان از پس و من دوان زار و خوار
         كنون از گذشته مكن هيچ ياد            سوى آشتى ياز با كى‏قباد
         گرت ديگر آيد يكى آروزى            بگرد اندر آيد سپه چار سوى‏
         بيك دست رستم كه تابنده هور            گه رزم با او نتابد بزور
         بروى دگر قارن رزم زن            كه چشمش نديدست هرگز شكن‏
         سه ديگر چو كشواد زرّين كلاه            كه آمد به آمل ببرد آن سپاه‏
                        شاهنامه، ص: 127
         چهارم چو مهراب كابل خداى            كه دستور شاهست و زابل خداى‏
                        [ آشتى خواستن پشنگ از كى‏قباد]
          سپهدار تركان دو ديده پر آب            شگفتى فرو ماند ز افراسياب‏
         يكى مرد با هوش را برگزيد            فرسته بايران چنانچون سزيد
         يكى نامه بنوشت ار تنگ‏وار            برو كرده صد گونه رنگ و نگار
         بنام خداوند خورشيد و ماه            كه او داد بر آفرين دستگاه‏
         وزو بر روان فريدون درود            كزو دارد اين تخم ما تار و پود
         گر از تور بر ايرج نيك بخت            بد آمد پديد از پى تاج و تخت‏
         [ بران بر همى راند بايد سخن            ببايد كه پيوند ماند ببن‏]
         گر اين كينه از ايرج آمد پديد            منوچهر سرتاسر آن كين كشيد
         بران هم كه كرد آفريدون نخست            كجا راستى را ببخشش بجست‏
         سزد گر برانيم دل هم بران            نگرديم از آيين و راه سران‏
         ز جيحون و تا ماورالنّهر بر            كه جيحون ميانچيست اندر گذر
         بر و بوم ما بود هنگام شاه            نكردى بران مرز ايرج نگاه‏
         همان بخش ايرج ز ايران زمين            بداد آفريدون و كرد آفرين‏
         ازان گر بگرديم و جنگ آوريم            جهان بر دل خويش تنگ آوريم‏
         بود زخم شمشير و خشم خداى            نيابيم بهره بهر دو سراى‏
         و گر همچنان چون فريدون گرد            بتور و بسلم و به ايرج سپرد
         ببخشيم و زان پس نجوييم كين            كه چندين بلا خود نيرزد زمين‏
         سراينده از سال چون برف گشت            ز خون كيان خاك شنگرف گشت‏
         سرانجام هم جز ببالاى خويش            نيابد كسى بهره از جاى خويش‏
         [ بمانيم روز پسين زير خاك            سراپاى كرباس و جاى مغاك‏]
         و گر آزمنديست و اندوه و رنج            شدن تنگ دل در سراى سپنج‏
         مگر رام گردد برين كى‏قباد            سر مرد بخرد نگردد ز داد
         كس از ما نبينند جيحون بخواب            و ز ايران نيايند ازين روى آب‏
         مگر با درود و سلام و پيام            دو كشور شود زين سخن شادكام‏
         چو نامه بمهر اندر آورد شاه            فرستاد نزديك ايران سپاه‏
         ببردند نامه بر كى‏قباد            سخن نيز ازين گونه كردند ياد
         چنين داد پاسخ كه دانى درست            كه از ما نبد پيش دستى نخست‏
         ز تور اندر آمد نخستين ستم            كه شاهى چو ايرج شد از تخت كم‏
         بدين روزگار اندر افراسياب            بيامد بتيزى و بگذاشت آب‏
         شنيدى كه با شاه نوذر چه كرد            دل دام و دد شد پر از داغ و درد
         ز كينه باغريرث پر خرد            نه آن كرد كز مردمى در خورد
         ز كردار بد گر پشيمان شويد            بنوّى ز سر باز پيمان شويد
         مرا نيست از كينه و آز رنج            بسيچيده‏ام در سراى سپنج‏
         شما را سپردم ازان روى آب            مگر يابد آرامش افراسياب‏
         بنوّى يكى باز پيمان نوشت            بباغ بزرگى درختى بكشت‏
                        شاهنامه، ص: 128
         [ فرستاده آمد بسان پلنگ            رسانيد نامه بنزد پشنگ‏]
         [ بنه بر نهاد و سپه را براند            همى گرد بر آسمان بر فشاند]
         [ ز جيحون گذر كرد مانند باد            و زان آگهى شد بر كى‏قباد]
         [ كه دشمن شد از پيش بى‏كارزار            بدان گشت شادان دل شهريار]
         بدو گفت رستم كه اى شهريار            مجو آشتى در گه كارزار
         نبد پيشتر آشتى را نشان            بدين روز گرز من آوردشان‏
         چنين گفت با نامور كى‏قباد            كه چيزى نديدم نكوتر ز داد
         نبيره فريدون فرخ پشنگ            بسيرى همى سر بپيچد ز جنگ‏
         [ سزد گر هر آن كس كه دارد خرد            بكژّى و ناراستى ننگرد]
         ز زاولستان تا بدرياى سند            نوشتيم عهدى ترا بر پرند
         سر تخت با افسر نيمروز            بدار و همى باش گيتى فروز
         وزين روى كابل بمهراب ده            سراسر سنانت بزهراب ده‏
         كجا پادشاهيست بى‏جنگ نيست            و گر چند روى زمين تنگ نيست‏
         سرش را بياراست با تاج زر            همان گردگاهش بزرّين كمر
         ز يك روى گيتى مرو را سپرد            ببوسيد روى زمين مرد گرد
         ازان پس چنين گفت فرّخ قباد            كه بى‏زال تخت بزرگى مباد
         بيك موى دستان نيرزد جهان            كه او ماندمان يادگار از مهان‏
         يكى جامه شهريارى بزر            ز ياقوت و پيروزه تاج و كمر
         نهادند مهد از بر پنج پيل            ز پيروزه رخشان بكردار نيل‏
         بگسترد زربفت بر مهد بر            يكى گنج كش كس ندانست مر
         فرستاد نزديك دستان سام            كه خلعت مرا زين فزون بود كام‏
         اگر باشدم زندگانى دراز            ترا دارم اندر جهان بى‏نياز
         همان قارن نيو و كشواد را            چو برزين و خرّاد پولاد را
         برافگند خلعت چنانچون سزيد            كسى را كه خلعت سزاوار ديد
         درم داد و دينار و تيغ و سپر            كرا در خور آمد كلاه و كمر
                        [ آمدن كى‏قباد به استخر پارس‏]
          و زانجا سوى پارس اندر كشيد            كه در پارس بد گنجها را كليد
         نشستنگه آن گه باسطخر بود            كيان را بدان جايگه فخر بود
         جهانى سوى او نهادند روى            كه او بود سالار ديهيم جوى‏
         بتخت كيان اندر آورد پاى            بداد و به آيين فرخنده راى‏
         چنين گفت با نامور مهتران            كه گيتى مرا از كران تا كران‏
         اگر پيل با پشّه كين آورد            همه رخنه در داد و دين آورد
         نخواهم بگيتى جز از راستى            كه خشم خدا آورد كاستى‏
         تن آسانى از درد رنج منست            كجا خاك و آبست گنج منست‏
         سپاهى و شهرى همه يك سرند            همه پادشاهى مرا لشكرند
         همه در پناه جهاندار بيد            خردمند بيد و بى‏آزار بيد
         هر آن كس كه دارد خوريد و دهيد            سپاسى ز خوردن بمن بر نهيد
                        شاهنامه، ص: 129
         هر آن كس كجا بازماند ز خورد            ندارد همى توشه كاركرد
         چراگاه‏شان بارگاه منست            هر آن كس كه اندر سپاه منست‏
         و زان رفته نام آوران ياد كرد            بداد و دهش گيتى آباد كرد
         برين گونه صد سال شادان بزيست            نگر تا چنين در جهان شاه كيست‏
         پسر بد مر او را خردمند چار            كه بودند زو در جهان يادگار
         نخستين چو كاؤس با آفرين            كى آرش دوم و دگر كى پشين‏
         چهارم كجا آرشش بود نام            سپردند گيتى به آرام و كام‏
         چو صد سال بگذشت با تاج و تخت            سرانجام تاب اندر آمد ببخت‏
         چو دانست كامد بنزديك مرگ            بپژمرد خواهد همى سبز برگ‏
         سر ماه كاؤس كى را بخواند            ز داد و دهش چند با او براند
         بدو گفت ما برنهاديم رخت            تو بسپار تابوت و بر دار تخت‏
         چنانم كه گويى ز البرز كوه            كنون آمدم شادمان با گروه‏
         چو بختى كه بى‏آگهى بگذرد            پرستنده او ندارد خرد
         تو گر دادگر باشى و پاك دين            ز هر كس نيابى بجز آفرين‏
         و گر آز گيرد سرت را بدام            بر آرى يكى تيغ تيز از نيام‏
         بگفت اين و شد زين جهان فراخ            گزين كرد صندوق بر جاى كاخ‏
         بسر شد كنون قصّه كى‏قباد            ز كاؤس بايد سخن كرد ياد
                        [ كى كاوس‏]
                         پادشاهى كى كاوس و رفتن او بمازندران‏

                        [ پادشاهى او سد و پنجاه سال بود]
          درخت برومند چون شد بلند            گر آيد ز گردون بروبر گزند
         شود برگ پژمرده و بيخ سست            سرش سوى پستى گرايد نخست‏
         چو از جايگه بگسلد پاى خويش            بشاخ نو آيين دهد جاى خويش‏
         مر او را سپارد گل و برگ و باغ            بهارى بكردار روشن چراغ‏
         اگر شاخ بد خيزد از بيخ نيك            تو با شاخ تندى مياغاز ريك‏
         پدر چون بفرزند ماند جهان            كند آشكارا بروبر نهان‏
         گر او بفگند فرّ و نام پدر            تو بيگانه خوانش مخوانش پسر
         كرا گم شود راه آموزگار            سزد گر جفا بيند از روزگار
         چنين است رسم سراى كهن            سرش هيچ پيدا نبينى ز بن‏
         چو رسم بدش باز داند كسى            نخواهد كه ماند بگيتى بسى‏
         چو كاوس بگرفت گاه پدر            مر او را جهان بنده شد سربسر
         ز هر گونه گنج آگنده ديد            جهان سربسر پيش خود بنده ديد
         همان تخت و هم طوق و هم گوشوار            همان تاج زرّين زبرجدنگار
         همان تازى اسپان آگنده يال            بگيتى ندانست كس را همال‏
         چنان بد كه در گلشن زرنگار            همى خورد روزى مى خوشگوار
         يكى تخت زرّين بلورينش پاى            نشسته بروبر جهان كدخداى‏
                        شاهنامه، ص: 130
         ابا پهلوانان ايران بهم            همى راى زد شاه بر بيش و كم‏
         چو رامشگرى ديو زى پرده دار            بيامد كه خواهد بر شاه بار
         چنين گفت كز شهر مازندران            يكى خوشنوازم ز رامشگران‏
         اگر درخورم بندگى شاه را            گشايد بر تخت او راه را
         برفت از بر پرده سالار بار            خرامان بيامد بر شهريار
         بگفتا كه رامشگرى بر درست            ابا بربط و نغز رامشگرست‏
         بفرمود تا پيش او خواندند            بر رود سازانش بنشاندند
         ببربط چو بايست بر ساخت رود            بر آورد مازندرانى سرود
         كه مازندران شهر ما ياد باد            هميشه بر و بومش آباد باد
         كه در بوستانش هميشه گلست            بكوه اندرون لاله و سنبلست‏
         هوا خوشگوار و زمين پر نگار            نه گرم و نه سرد و هميشه بهار
         نوازنده بلبل بباغ اندرون            گرازنده آهو براغ اندرون‏
         هميشه بياسايد از خفت و خوى            همه ساله هر جاى رنگست و بوى‏
         گلابست گوئى بجويش روان            همى شاد گردد ز بويش روان‏
         دى و بهمن و آذر و فروردين            هميشه پر از لاله بينى زمين‏
         همه ساله خندان لب جويبار            بهر جاى باز شكارى بكار
         سراسر همه كشور آراسته            ز ديبا و دينار و ز خواسته‏
         بتان پرستنده با تاج زر            همه نامداران بزرّين كمر
                        [ رفتن كى‏كاوس به مازندران‏]
          چو كاوس بشنيد از او اين سخن            يكى تازه انديشه افگند بن‏
         دل رزمجويش ببست اندران            كه لشكر كشد سوى مازندران‏
         چنين گفت با سر فرازان رزم            كه ما سر نهاديم يك سر ببزم‏
         اگر كاهلى پيشه گيرد دلير            نگردد ز آسايش و كام سير
         من از جمّ و ضحّاك و از كى‏قباد            فزونم ببخت و بفرّ و بداد
         فزون بايدم زان ايشان هنر            جهانجوى بايد سر تاجور
         سخن چون بگوش بزرگان رسيد            از ايشان كس اين راى فرّخ نديد
         همه زرد گشتند و پرچين بروى            كسى جنگ ديوان نكرد آرزوى‏
         كسى راست پاسخ نيارست كرد            نهانى روان‏شان پر از باد سرد
         چو طوس و چو گودرز كشواد و گيو            چو خرّاد و گرگين و رهّام نيو
         به آواز گفتند ما كهتريم            زمين جز بفرمان تو نسپريم‏
         ازان پس يكى انجمن ساختند            ز گفتار او دل بپرداختند
         نشستند و گفتند با يكدگر            كه از بخت ما را چه آمد بسر
         اگر شهريار اين سخنها كه گفت            بمى خوردن اندر نخواهد نهفت‏
         ز ما و ز ايران بر آمد هلاك            نماند برين بوم و بر آب و خاك‏
         كه جمشيد با فرّ و انگشترى            بفرمان او ديو و مرغ و پرى‏
         ز مازندران ياد هرگز نكرد            نجست از دليران ديوان نبرد
         فريدون پر دانش و پر فسون            همين را روانش نبد رهنمون‏
         اگر شايدى بردن اين بد بسر            بمردى و گنج و بنام و هنر
                        شاهنامه، ص: 131
         منوچهر كردى بدين پيش دست            نكردى برين بر دل خويش پست‏
         يكى چاره بايد كنون اندرين            كه اين بد بگردد ز ايران زمين‏
         چنين گفت پس طوس با مهتران            كه اى رزم ديده دلاور سران‏
         مر اين بند را چاره اكنون يكيست            بسازيم و اين كار دشوار نيست‏
         هيونى تكاور بر زال سام            ببايد فرستاد و دادن پيام‏
         كه گر سر بگل دارى اكنون مشوى            يكى تيز كن مغز و بنماى روى‏
         مگر كو گشايد لب پندمند            سخن بر دل شهريار بلند
         بگويد كه اين اهرمن داد ياد            در ديو هرگز نبايد گشاد
         مگر زالش آرد ازين گفته باز            و گرنه سر آمد نشان فراز
         سخنها ز هر گونه بر ساختند            هيونى تكاور برون تاختند
         رونده همى تاخت تا نيمروز            چو آمد بر زال گيتى فروز
         چنين داد از نامداران پيام            كه اى نامور با گهر پور سام‏
         يكى كار پيش آمد اكنون شگفت            كه آسانش اندازه نتوان گرفت‏
         برين كار گر تو نبندى كمر            نه تن ماند ايدر نه بوم و نه بر
         يكى شاه را بر دل انديشه خاست            بپيچيدش آهرمن از راه راست‏
         برنج نياگانش از باستان            نخواهد همى بود همداستان‏
         همى گنج بى‏رنج بگزايدش            چراگاه مازندران بايدش‏
         اگر هيچ سر خارى از آمدن            سپهبد همى زود خواهد شدن‏
         همى رنج تو داد خواهد بباد            كه بردى ز آغاز با كى‏قباد
         تو با رستم شير ناخورده سير            ميان را ببستى چو شير دلير
         كنون آن همه باد شد پيش اوى            بپيچيد جان بدانديش اوى‏
         چو بشنيد دستان بپيچيد سخت            تنش گشت لرزان بسان درخت‏
         همى گفت كاوس خود كامه مرد            نه گرم آزموده ز گيتى نه سرد
         كسى كو بود در جهان پيش گاه            برو بگذرد سال و خورشيد و ماه‏
         كه ماند كه از تيغ او در جهان            بلرزند يك سر كهان و مهان‏
         نباشد شگفت ار بمن نگرود            شوم خسته گر پند من نشنود
         و رين رنج آسان كنم بر دلم            از انديشه شاه دل بگسلم‏
         نه از من پسندد جهان آفرين            نه شاه و نه گردان ايران زمين‏
         شوم گويمش هرچ آيد ز پند            ز من گر پذيرد بود سودمند
         وگر تيز گردد گشادست راه            تهمتن هم ايدر بود با سپاه‏
         پر انديشه بود آن شب ديرباز            چو خورشيد بنمود تاج از فراز
         كمر بست و بنهاد سر سوى شاه            بزرگان برفتند با او براه‏
         خبر شد بطوس و بگودرز و گيو            برهّام و گرگين و گردان نيو
         كه دستان بنزديك ايران رسيد            درفش همايونش آمد پديد
         پذيره شدندش سران سپاه            سرى كو كشد پهلوانى كلاه‏
         چو دستان سام اندر آمد بتنگ            پذيره شدندش همه بى‏درنگ‏
         برو سركشان آفرين خواندند            سوى شاه با او همى راندند
                        شاهنامه، ص: 132
         بدو گفت طوس اى گو سرفراز            كشيدى چنين رنج راه دراز
         ز بهر بزرگان ايران زمين            بر آرامش اين رنج كردى گزين‏
         همه سربسر نيك خواه توايم            ستوده بفرّ كلاه توايم‏
         ابا نامداران چنين گفت زال            كه هر كس كه او را نفرسود سال‏
         همه پند پيرانش آيد بياد            از آن پس دهد چرخ گردانش داد
         نشايد كه گيريم از و پند باز            كزين پند ما نيست خود بى‏نياز
         ز پند و خرد گر بگردد سرش            پشيمانى آيد ز گيتى برش‏
         به آواز گفتند ما با توايم            ز تو بگذرد پند كس نشنويم‏
         همه يك سره نزد شاه آمدند            بر نامور تخت‏گاه آمدند
                        [ پند دادن زال كاوس را]
          همى رفت پيش اندرون زال زر            پس او بزرگان زرين كمر
         چو كاوس را ديد دستان سام            نشسته بر او رنگ بر شادكام‏
         بكش كرده دست و سر افگنده پست            همى رفت تا جايگاه نشست‏
         چنين گفت كاى كدخداى جهان            سر افراز بر مهتران و مهان‏
         چو تخت تو نشنيد و افسر نديد            نه چون بخت تو چرخ گردان شنيد
         همه ساله پيروز بادى و شاد            سرت پر ز دانش دلت پر ز داد
         شه نامبردار بنواختش            بر خويش بر تخت بنشاختش‏
         بپرسيدش از رنج راه دراز            ز گردان و از رستم سر فراز
         چنين گفت مر شاه را زال زر            كه نوشه بدى شاه و پيروزگر
         همه شاد و روشن ببخت تواند            برافراخته سر بتخت تواند
         ازان پس يكى داستان كرد ياد            سخنهاى شايسته را درگشاد
         [ چنين گفت كاى پادشاه جهان            سزاوار تختى و تاج مهان‏]
         [ ز تو پيشتر پادشه بوده‏اند            كه اين راه هرگز نپيموده‏اند]
         كه بر سر مرا روز چندى گذشت            سپهر از بر خاك چندى بگشت‏
         منوچهر شد زين جهان فراخ            ازو ماند ايدر بسى گنج و كاخ‏
         همان زو و با نوذر و كى‏قباد            چه مايه بزرگان كه داريم ياد
         ابا لشكر گشن و گرز گران            نكردند آهنگ مازندران‏
         كه آن خانه ديو افسونگرست            طلسمست و ز بند جادو درست‏
         مران را بشمشير نتوان شكست            بگنج و بدانش نيايد بدست‏
         هم آن را بنيرنگ نتوان گشاد            مده رنج و گنج و درم را بباد
         همايون ندارد كس آنجا شدن            وزايدر كنون راى رفتن زدن‏
         سپه را بران سو نبايد كشيد            ز شاهان كس اين راى هرگز نديد
         گرين نامداران ترا كهترند            چنين بنده دادگر داورند
         تو از خون چندين سر نامدار            ز بهر فزونى درختى مكار
         كه بار و بلنديش نفرين بود            نه آيين شاهان پيشين بود
         چنين پاسخ آورد كاوس باز            كز انديشه تو نيم بى‏نياز
         و ليكن من از آفريدون و جم            فزونم بمردى و فرّ و درم‏
                        شاهنامه، ص: 133
         همان از منوچهر و از كى‏قباد            كه مازندران را نكردند ياد
         سپاه و دل و گنجم افزونترست            جهان زير شمشير تيز اندرست‏
         چو بر دانشى شد گشاده جهان            بآهن چه داريم گيتى نهان‏
         شوم رويشان يكايك براه آورم            گر آيين شمشير و گاه آورم‏
         اگر كس نمانم بمازندران            و گر بر نهم باژ و ساو گران‏
         چنان زار و خوارند بر چشم من            چه جادو چه ديوان آن انجمن‏
         بگوش تو آيد خود اين آگهى            كزيشان شود روى گيتى تهى‏
         تو با رستم ايدر جهاندار باش            نگهبان ايران و بيدار باش‏
         جهان آفريننده يار منست            سر نرّه ديوان شكار منست‏
         گرايدونك يارم نباشى بجنگ            مفرماى ما را بدين در درنگ‏
         چو از شاه بشنيد زال اين سخن            نديد ايچ پيدا سرش را ز بن‏
         بدو گفت شاهى و ما بنده‏ايم            بدلسوزگى با تو گوينده‏ايم‏
         اگر داد فرمان دهى گر ستم            براى تو بايد زدن گام و دم‏
         از انديشه دل را بپرداختم            سخن آنچه دانستم انداختم‏
         نه مرگ از تن خويش بتوان سپوخت            نه چشم جهان كس بسوزن بدوخت‏
         بپرهيز هم كس نجست از نياز            جهانجوى ازين سه نيابد جواز
         هميشه جهان بر تو فرخنده باد            مبادا كه پند من آيدت ياد
         پشيمان مبادى ز كردار خويش            بتو باد روشن دل و دين و كيش‏
         سبك شاه را زال پدرود كرد            دل از رفتن او پر از دود كرد
         برون آمد از پيش كاوس شاه            شده تيره بر چشم او هور و ماه‏
         برفتند با او بزرگان نيو            چو طوس و چو گودرز و رهّام و گيو
         بزال آنگهى گفت گيو از خداى            همى خواهم آنك او بود رهنماى‏
         بجايى كه كاوس را دسترس            نباشد ندارم مر او را بكس‏
         ز تو دور باد آز و چشم نياز            مبادا بتو دست دشمن دراز
         بهر سو كه آييم و اندر شويم            جز از آفرينت سخن نشنويم‏
         پس از كردگار جهان آفرين            بتو دارد امّيد ايران زمين‏
         ز بهر گوان رنج برداشتى            چنين راه دشوار بگذاشتى‏
         پس آنگه گرفتندش اندر كنار            ره سيستان را بر آراست كار
                        [ رفتن كاوس به مازندران‏]
          چو زال سپهبد ز پهلو برفت            دمادم سپه روى بنهاد و تفت‏
         بطوس و بگودرز فرمود شاه            كشيدن سپه سر نهادن براه‏
         چو شب روز شد شاه و جنگ آوران            نهادند سر سوى مازندران‏
         بميلاد بسپرد ايران زمين            كليد در گنج و تاج و نگين‏
         بدو گفت گر دشمن آيد پديد            ترا تيغ كينه ببايد كشيد
         ز هر بد بزال و برستم پناه            كه پشت سپاهند و زيباى گاه‏
         دگر روز برخاست آواى كوس            سپه را همى راند گودرز و طوس‏
         همى رفت كاوس لشكر فروز            بزد گاه بر پيش كوه اسپروز
                        شاهنامه، ص: 134
         بجايى كه پنهان شود آفتاب            بدان جايگه ساخت آرام و خواب‏
         كجا جاى ديوان دژخيم بود            بدان جايگه پيل را بيم بود
         بگسترد زربفت بر ميش سار            هوا پر ز بوى از مى خوشگوار
         همه پهلوانان فرخنده پى            نشستند بر تخت كاوس كى‏
         همه شب مى و مجلس آراستند            بشبگير كز خواب برخاستند
         پراگنده نزديك شاه آمدند            كمر بسته و با كلاه آمدند
         بفرمود پس گيو را شهريار            دوباره ز لشكر گزيدن هزار
         كسى كو گرايد بگرز گران            گشاينده شهر مازندران‏
         هر انكس كه بينى ز پير و جوان            تنى كن كه با او نباشد روان‏
         و زو هرچ آباد بينى بسوز            شب آور بجايى كه باشى بروز
         چنين تا بديوان رسد آگهى            جهان كن سراسر ز ديوان تهى‏
         كمر بست و رفت از در شاه گيو            ز لشكر گزين كرد گردان نيو
         بشد تا در شهر مازندران            بباريد شمشير و گرز گران‏
         زن و كودك و مرد با دستوار            نيافت از سر تيغ او زينهار
         همى كرد غارت همى سوخت شهر            بپالود بر جاى ترياك زهر
         يكى چون بهشت برين شهر ديد            پر از خرّمى بر درش بهر ديد
         بهر برزنى بر فزون از هزار            پرستار با طوق و با گوشوار
         پرستنده زين بيشتر با كلاه            بچهره بكردار تابنده ماه‏
         بهر جاى گنجى پراگنده زر            بيك جاى دينار سرخ و گهر
         بى‏اندازه گرد اندرش چارپاى            بهشتيست گفتى هميدون بجاى‏
         بكاوس بردند از او آگهى            ازان خرمى جاى و آن فرّهى 
         همى گفت خرّم زياد آنك گفت            كه مازندران را بهشتست جفت‏
         همه شهر گويى مگر بتكده‏ست            ز ديباى چين بر گل آذين ز دست‏
         بتان بهشتند گويى درست            بگلنارشان روى رضوان بشست‏
         چو يك هفته بگذشت ايرانيان            ز غارت گشادند يك سر ميان‏
         خبر شد سوى شاه مازندران            دلش گشت پر درد و سر شد گران‏
         ز ديوان بپيش اندرون سنجه بود            كه جان و تنش زان سخن رنجه بود
         بدو گفت رو نزد ديو سپيد            چنان رو كه بر چرخ گردنده شيد
         بگويش كه آمد بمازندران            بغارت از ايران سپاهى گران‏
         جهانجوى كاوس‏شان پيش رو            يكى لشكرى جنگ سازان نو
         كنون گر نباشى تو فرياد رس            نبينى بمازندران زنده كس‏
         چو بشنيد پيغام سنجه نهفت            بر ديو پيغام شه بازگفت‏
         چنين پاسخش داد ديو سپيد            كه از روزگاران مشو نااميد
         بيايم كنون با سپاهى گران            ببرّم پى او ز مازندران‏
         شب آمد يكى ابر شد با سپاه            جهان كرد چون روى زنگى سياه‏
         چو درياى قارست گفتى جهان            همه روشناييش گشته نهان‏
         يكى خيمه زد بر سر از دود و قير            سيه شد جهان چشمها خيره خير
                        شاهنامه، ص: 135
         چو بگذشت شب روز نزديك شد            جهانجوى را چشم تاريك شد
         ز لشكر دو بهره شده تيره چشم            سر نامداران از و پر ز خشم‏
         از ايشان فراوان تبه كرد نيز            نبود از بد بخت ماننده چيز
         چو تاريك شد چشم كاوس شاه            بد آمد ز كردار او بر سپاه‏
         همه گنج تاراج و لشكر اسير            جوان دولت و بخت برگشت پير
         همه داستان ياد بايد گرفت            كه خيره نمايد شگفت از شگفت‏
         سپهبد چنين گفت چون ديد رنج            كه دستور بيدار بهتر ز گنج‏
         بسختى چو يك هفته اندر كشيد            بديده ز ايرانيان كس نديد
         بهشتم بغرّيد ديو سپيد            كه اى شاه بى‏بر بكردار بيد
         همى برترى را بياراستى            چراگاه مازندران خواستى‏
         همى نيروى خويش چون پيل مست            بديدى و كس را ندادى تو دست‏
         چو با تاج و با تخت نشكيفتى            خرد را بدين گونه بفريفتى‏
         كنون آنچ اندر خور كار تست            دلت يافت آن آرزوها كه جست‏
         ازان نرّه ديوان خنجرگذار            گزين كرد جنگى ده و دو هزار
         بر ايرانيان بر نگهدار كرد            سر سركشان پر ز تيمار كرد
         سران را همه بندها ساختند            چو از بند و بستن بپرداختند
         خورش دادشان اندكى جان سپوز            بدان تا گذارند روزى بروز
         ازان پس همه گنج شاه جهان            چه از تاج ياقوت و گرز گران‏
         سپرد آنچ ديد از كران تا كران            به ارژنگ سالار مازندران‏
         بر شاه رو گفت و او را بگوى            كه ز آهرمن اكنون بهانه مجوى‏
         همه پهلوانان ايران و شاه            نه خورشيد بينند روشن نه ماه‏
         بكشتن نكردم بروبر نهيب            بدان تا بداند فراز و نشيب‏
         بزارى و سختى بر آيدش هوش            كسى نيز ننهد برين كار گوش‏
         چو ارژنگ بشنيد گفتار اوى            سوى شاه مازندران كرد روى‏
         همى رفت بالشكر و خواسته            اسيران و اسپان آراسته‏
         [ سپرد او بشاه و سبك بازگشت            بدان برز كوه آمد از پهن دشت‏]
                        [ پيغام كاوس به زال و رستم‏]
          ازان پس جهانجوى خسته جگر            برون كرد مردى چو مرغى بپر
         سوى زابلستان فرستاد زود            بنزديك دستان و رستم درود
         كنون چشم شد تيره و تيره بخت            بخاك اندر آمد سر تاج و تخت‏
         جگر خسته در چنگ آهرمنم            همى بگسلد زار جان از تنم‏
         چو از پندهاى تو ياد آورم            همى از جگر سرد باد آورم‏
         نرفتم بگفتار تو هوشمند            ز كم دانشى بر من آمد گزند
         اگر تو نبندى بدين بد ميان            همه سود را مايه باشد زيان‏
         چو پوينده نزديك دستان رسيد            بگفت آنچ دانست و ديد و شنيد
         هم آن گنج و هم لشكر نامدار            بياراسته چون گل اندر بهار
         همه چرخ گردان بديوان سپرد            تو گويى كه باد اندر آمد ببرد
                        شاهنامه، ص: 136
         چو بشنيد بر تن بدرّيد پوست            ز دشمن نهان داشت اين هم ز دوست‏
         بروشن دل از دور بدها بديد            كه زين بر زمانه چه خواهد رسيد
         برستم چنين گفت دستان سام            كه شمشير كوته شد اندر نيام‏
         نشايد كزين پس چميم و چريم            و گر تخت را خويشتن پروريم‏
         كه شاه جهان در دم اژدهاست            بايرانيان بر چه مايه بلاست‏
         كنون كرد بايد ترا رخش زين            بخواهى بتيغ جهان بخش كين‏
         همانا كه از بهر اين روزگار            ترا پرورانيد پروردگار
         نشايد بدين كار آهرمنى            كه آسايش آرى و گر دم زنى‏
         برت را بببر بيان سخت كن            سر از خواب و انديشه پردخت كن‏
         هران تن كه چشمش سنان تو ديد            كه گويد كه او را روان آرميد
         اگر جنگ دريا كنى خون شود            از آواى تو كوه هامون شود
         نبايد كه ارژنگ و ديو سپيد            بجان از تو دارند هرگز اميد
         كنون گردن شاه مازندران            همه خرد بشكن بگرز گران‏
         چنين پاسخش داد رستم كه راه            درازست و من چون شوم كينه خواه‏
         ازين پادشاهى بدان گفت زال            دو راهست و هر دو برنج و وبال‏
         يكى از دو راه آنك كاوس رفت            دگر كوه و بالا و منزل دو هفت‏
         پر از ديو و شيرست و پر تيرگى            بماند بدو چشمت از خيرگى‏
         تو كوتاه بگزين شگفتى ببين            كه يار تو باشد جهان آفرين‏
         اگر چه بر نجست هم بگذرد            پى رخش فرّخ زمين بسپرد
         شب تيره تا بر كشد روز چاك            نيايش كنم پيش يزدان پاك‏
         مگر باز بينم بر و يال تو            همان پهلوى چنگ و گوپال تو
         و گر هوش تو نيز بر دست ديو            برآيد بفرمان گيهان خديو
         تواند كسى اين سخن بازداشت            چنان كو گذارد ببايد گذاشت‏
         نخواهد همى ماند ايدر كسى            بخوانند اگر چه بماند بسى‏
         كسى كو جهان را بنام بلند            گذارد برفتن نباشد نژند
         چنين گفت رستم بفرّخ پدر            كه من بسته دارم بفرمان كمر
         و ليكن بدوزخ چميدن بپاى            بزرگان پيشين نديدند راى‏
         همان از تن خويش نابوده سير            نيايد كسى پيش درّنده شير
         كنون من كمر بسته و رفته گير            نخواهم جز از دادگر دستگير
         تن و جان فداى سپهبد كنم            طلسم دل جادوان بشكنم‏
         هر آن كس كه زنده است ز ايرانيان            بيارم ببندم كمر بر ميان‏
         نه ارژنگ مانم نه ديو سپيد            نه سنجه نه پولادغندى نه بيد
         بنام جهان آفرين يك خداى            كه رستم نگرداند از رخش پاى‏
         مگر دست ارژنگ بسته چو سنگ            فگنده بگردنش در پالهنگ‏
         سر و مغز پولاد را زير پاى            پى رخش برده زمين را ز جاى‏
         بپوشيد ببر و برآورد يال            برو آفرين خواند بسيار زال‏
         چو رستم برخش اندر آورد پاى            رخش رنگ بر جاى و دل هم بجاى‏
                        شاهنامه، ص: 137
         بيامد پر از آب رودابه روى            همى زار بگريست دستان بروى‏
         بدو گفت كاى مادر نيكخوى            نه بگزيدم اين راه بر آرزوى‏
         مرا در غم خود گذارى همى            بيزدان چه اميد دارى همى‏
         چنين آمدم بخشش روزگار            تو جان و تن من بزنهار دار
         بپدرود كردنش رفتند پيش            كه دانست كش باز بينند بيش‏
         زمانه بدين سان همى بگذرد            دمش مرد دانا همى بشمرد
         هران روز بد كز تو اندر گذشت            برانى كز و گيتى آباد گشت‏
                        [ هفت خوان رستم‏]
                        [ خوان نخست جنگ رخش با شيرى‏]
          برون رفت پس پهلو نيمروز            ز پيش پدر گرد گيتى فروز
         دو روزه بيك روزه بگذاشتى            شب تيره را روز پنداشتى‏
         بدين سان همى رخش ببريد راه            بتابنده روز و شبان سياه‏
         تنش چون خورش جست و آمد بشور            يكى دشت پيش آمدش پر ز گور
         يكى رخش را تيز بنمود ران            تگ گور شد از تگ او گران‏
         كمند و پى رخش و رستم سوار            نيابد از و دام و دد زينهار
         كمند كيانى بينداخت شير            بحلقه در آورد گور دلير
         كشيد و بيفگند گور آن زمان            بيامد برش چون هژبر دمان‏
         ز پيكان تير آتشى برفروخت            بدو خاور و خاشاك و هيزم بسوخت‏
         بران آتش تيز بريانش كرد            ازان پس كه بى‏پوست و بى‏جانش كرد
         بخورد و بينداخت زو استخوان            همين بود ديگ و همين بود خوان‏
         لگام از سر رخش برداشت خوار            چرا ديد و بگذاشت در مرغزار
         بر نيستان بستر خواب ساخت            در بيم را جاى ايمن شناخت‏
         دران نيستان بيشه شير بود            كه پيلى نيارست ازو نى درود
         چو يك پاس بگذشت درّنده شير            بسوى كنام خود آمد دلير
         بر نى يكى پيل را خفته ديد            بر او يكى اسپ آشفته ديد
         نخست اسپ را گفت بايد شكست            چو خواهم سوارم خود آيد بدست‏
         سوى رخش رخشان بر آمد دمان            چو آتش بجوشيد رخش آن زمان‏
         دو دست اندر آورد و زد بر سرش            همان تيز دندان به پشت اندرش‏
         همى زد بران خاك تا پاره كرد            ددى را بران چاره بيچاره كرد
         چو بيدار شد رستم تيز چنگ            جهان ديد بر شير تاريك و تنگ‏
         چنين گفت با رخش كاى هوشيار            كه گفتت كه با شير كن كارزار
         اگر تو شدى كشته در چنگ اوى            من اين گرز و اين مغفر جنگجوى‏
         چگونه كشيدى بمازندران            كمند كيانى و گرز گران‏
         چرا نامدى نزد من با خروش            خروش توم چون رسيدى بگوش‏
         سرم گر ز خواب خوش آگه شدى            ترا جنگ با شير كوته شدى‏
         چو خورشيد بر زد سر از تيره كوه            تهمتن ز خواب خوش آمد ستوه‏
         تن رخش بسترد و زين بر نهاد            ز يزدان نيكى دهش كرد ياد
                        شاهنامه، ص: 138
                        [ خوان دوم يافتن رستم چشمه آب‏]
          يكى راه پيش آمدش ناگزير            همى رفت بايست بر خيره خير
         پى اسپ و گويا زبان سوار            ز گرما و از تشنگى شد ز كار
         پياده شد از اسپ و ژوپين بدست            همى رفت پويان بكردار مست‏
         همى جست بر چاره جستن رهى            سوى آسمان كرد روى آنگهى‏
         چنين گفت كاى داور دادگر            همه رنج و سختى تو آرى بسر
         گرايدونك خشنودى از رنج من            بدان گيتى آگنده كن گنج من‏
         بپويم همى تا مگر كردگار            دهد شاه كاوس را زينهار
         هم ايرانيان را ز چنگال ديو            گشايد بى‏آزار گيهان خديو
         گنهكار و افگندگان تواند            پرستنده و بندگان تواند
         تن پيلوارش چنان تفته شد            كه از تشنگى سست و آشفته شد
         بيفتاد رستم بران گرم خاك            زبان گشته از تشنگى چاك چاك‏
         همانگه يكى ميش نيكوسرين            بپيمود پيش تهمتن زمين‏
         ازان رفتن ميش انديشه خاست            بدل گفت كابشخور اين كجاست‏
         همانا كه بخشايش كردگار            فراز آمدست اندرين روزگار
         بيفشارد شمشير بر دست راست            بزور جهاندار بر پاى خاست‏
         بشد بر پى ميش و تيغش بچنگ            گرفته بدست دگر پالهنگ‏
         بره بر يكى چشمه آمد پديد            چو ميش سراور بدانجا رسيد
         تهمتن سوى آسمان كرد روى            چنين گفت كاى داور راستگوى‏
         هرانكس كه از دادگر يك خداى            بپيچد نيارد خرد را بجاى‏
         برين چشمه آبشخور ميش نيست            همان غرم دشتى مرا خويش نيست‏
         بجايى كه تنگ اندر آيد سخن            پناهت بجز پاك يزدان مكن‏
         بران غرم بر آفرين كرد چند            كه از چرخ گردان مبادت گزند
         گيا بر در و دشت تو سبز باد            مباد از تو هرگز دل يوز شاد
         ترا هرك يازد بتير و كمان            شكسته كمان باد و تيره گمان‏
         كه زنده شد از تو گو پيل تن            و گر نه پر انديشه بود از كفن‏
         كه در سينه اژدهاى بزرگ            نگنجد بماند بچنگال گرگ‏
         شده پاره پاره كنان و كشان            ز رستم بدشمن رسيده نشان‏
         روانش چو پردخته شد ز آفرين            ز رخش تگاور جدا كرد زين‏
         همه تن بشستش بران آب پاك            بكردار خورشيد شد تابناك‏
         چو سيراب شد ساز نخچير كرد            كمر بست و تركش پر از تير كرد
         بيفگند گورى چو پيل ژيان            جدا كرد ازو چرم پاى و ميان‏
         چو خورشيد تيز آتشى بر فروخت            برآورد ز آب اندر آتش بسوخت‏
         بپردخت ز آتش بخوردن گرفت            بخاك استخوانش سپردن گرفت‏
         سوى چشمه روشن آمد بر آب            چو سيراب شد كرد آهنگ خواب‏
         تهمتن برخش سراينده گفت            كه با كس مكوش و مشو نيز جفت‏
         اگر دشمن آيد سوى من بپوى            تو با ديو و شيران مشو جنگجوى‏
                        شاهنامه، ص: 139
         بخفت و بر آسود و نگشاد لب            چمان و چران رخش تا نيم شب‏
                        [ خوان سوم جنگ رستم با اژدها]
          ز دشت اندر آمد يكى اژدها            كزو پيل گفتى نيابد رها
         بدان جايگه بودش آرامگاه            نكردى ز بيمش برو ديو راه‏
         بيامد جهانجوى را خفته ديد            بر او يكى اسپ آشفته ديد
         پر انديشه شد تا چه آمد پديد            كه يارد بدين جايگاه آرميد
         نيارست كردن كس آنجا گذر            ز ديوان و پيلان و شيران نر
         همان نيز كامد نيابد رها            ز چنگ بد انديش نر اژدها
         سوى رخش رخشنده بنهاد روى            دوان اسپ شد سوى ديهيم جوى‏
         همى كوفت بر خاك رويينه سم            چو تندر خروشيد و افشاند دم‏
         تهمتن چو از خواب بيدار شد            سر پر خرد پر ز پيكار شد
         بگرد بيابان يكى بنگريد            شد آن اژدهاى دژم ناپديد
         ابا رخش بر خيره پيكار كرد            ازان كو سر خفته بيدار كرد
         دگر باره چون شد بخواب اندرون            ز تاريكى آن اژدها شد برون‏
         ببالين رستم تگ آورد رخش            همى كند خاك و همى كرد پخش‏
         دگر باره بيدار شد خفته مرد            بر آشفت و رخسارگان كرد زرد
         بيابان همه سربسر بنگريد            بجز تيرگى شب بديده نديد
         بدان مهربان رخش بيدار گفت            كه تاريكى‏ء شب بخواهى نهفت‏
         سرم را همى بازدارى ز خواب            به بيدارئ من گرفتت شتاب‏
         گر اين بار سازى چنين رستخيز            سرت را ببرّم بشمشير تيز
         پياده شوم سوى مازندران            كشم ببر و شمشير و گرز گران‏
         سيم ره بخواب اندر آمد سرش            ز ببر بيان داشت پوشش برش‏
         بغرّيد باز اژدهاى دژم            همى آتش افروخت گفتى بدم‏
         چراگاه بگذاشت رخش آن زمان            نيارست رفتن بر پهلوان‏
         دلش زان شگفتى بدو نيم بود            كش از رستم و اژدها بيم بود
         هم از بهر رستم دلش نارميد            چو باد دمان نزد رستم دويد
         خروشيد و جوشيد و بركند خاك            ز نعلش زمين شد همه چاك چاك‏
         چو بيدار شد رستم از خواب خوش            بر آشفت با باره دستكش‏
         چنان ساخت روشن جهان آفرين            كه پنهان نكرد اژدها را زمين‏
         بران تيرگى رستم او را بديد            سبك تيغ تيز از ميان بر كشيد
         بغرّيد برسان ابر بهار            زمين كرد پر آتش از كار زار
         بدان اژدها گفت بر گوى نام            كزين پس تو گيتى نبينى بكام‏
         نبايد كه بى‏نام بر دست من            روانت بر آيد ز تاريك تن‏
         چنين گفت دژخيم نرّ اژدها            كه از چنگ من كس نيابد رها
         صد اندر صد اين دشت جاى منست            بلند آسمانش هواى منست‏
         نيارد گذشتن بسر بر عقاب            ستاره نبيند زمينش بخواب‏
         بدو اژدها گفت نام تو چيست            كه زاينده را بر تو بايد گريست‏
                        شاهنامه، ص: 140
         چنين داد پاسخ كه من رستمم            ز دستان و از سام و از نيرمم‏
         بتنها يكى كينه‏ور لشكرم            برخش دلاور زمين بسپرم‏
         برآويخت با او بجنگ اژدها            نيامد بفرجام هم زو رها
         چو زور تن اژدها ديد رخش            كزان سان بر آويخت با تاج بخش‏
         بماليد گوش اندر آمد شگفت            بلند اژدها را بدندان گرفت‏
         بدرّيد كتفش بدندان چو شير            برو خيره شد پهلوان دلير
         بزد تيغ و بنداخت از بر سرش            فرو ريخت چون رود خون از برش‏
         زمين شد بزير تنش ناپديد            يكى چشمه خون از برش بر دميد
         چو رستم بران اژدهاى دژم            نگه كرد برزد يكى تيز دم‏
         بيابان همه زير او بود پاك            روان خون گرم از بر تيره خاك‏
         تهمتن ازو در شگفتى بماند            همى پهلوى نام يزدان بخواند
         بآب اندر آمد سر و تن بشست            جهان جز بزور جهانبان نجست‏
         بيزدان چنين گفت كاى دادگر            تو دادى مرا دانش و زور و فر
         كه پيشم چه شير و چه ديو و چه پيل            بيابان بى‏آب و درياى نيل‏
         بدانديش بسيار و گر اندكيست            چو خشم آورم پيش چشمم يكيست‏
                        [ خوان چهارم كشتن زنى جادو را]
          چو از آفرين گشت پرداخته            بياورد گلرنگ را ساخته‏
         نشست از بر زين و ره بر گرفت            خم منزل جادو اندر گرفت‏
         همى رفت پويان براه دراز            چو خورشيد تابان بگشت از فراز
         درخت و گيا ديد و آب روان            چنانچون بود جاى مرد جوان‏
         چو چشم تذروان يكى چشمه ديد            يكى جام زرين برو پرنبيد
         يكى غرم بريان و نان از برش            نمكدان و ريچال گرد اندرش‏
         خور جاودان بد چو رستم رسيد            از آواز او ديو شد ناپديد
         فرود آمد از باره زين بر گرفت            بغرم و بنان اندر آمد شگفت‏
         نشست از بر چشمه فرخنده پى            يكى جام زر ديد پر كرده مى‏
         ابا مى يكى نيز طنبور يافت            بيابان چنان خانه سور يافت‏
         تهمتن مر آن را ببر در گرفت            بزد رود و گفتارها بر گرفت‏
         كه آواره و بدنشان رستم است            كه از روز شاديش بهره غم است‏
         همه جاى جنگست ميدان اوى            بيابان و كوهست بستان اوى‏
         همه جنگ با شير و نر اژدهاست            كجا اژدها از كفش نارهاست‏
         مى و جام و بويا گل و ميگسار            نكردست بخشش و را كردگار
         هميشه بجنگ نهنگ اندر است            و گر با پلنگان بجنگ اندر است‏
         بگوش زن جادو آمد سرود            همان ناله رستم و زخم رود
         بياراست رخ را بسان بهار            و گر چند زيبا نبودش نگار
         بر رستم آمد پر از رنگ و بوى            بپرسيد و بنشست نزديك اوى‏
         تهمتن بيزدان نيايش گرفت            ابر آفرينها فزايش گرفت‏
         كه در دشت مازندران يافت خوان            مى و جام با ميگسار جوان‏
                        شاهنامه، ص: 141
         ندانست كو جادوى ريمنست            نهفته برنگ اندر اهريمنست‏
         يكى طاس مى بر كفش بر نهاد            ز دادار نيكى دهش كرد ياد
         چو آواز داد از خداوند مهر            دگرگونه‏تر گشت جادو بچهر
         روانش گمان نيايش نداشت            زبانش توان ستايش نداشت‏
         سيه گشت چون نام يزدان شنيد            تهمتن سبك چون در و بنگريد
         بينداخت از باد خمّ كمند            سر جادو آورد ناگه ببند
         بپرسيد و گفتش چه چيزى بگوى            بدان گونه كت هست بنماى روى‏
         يكى گنده پيرى شد اندر كمند            پر آژنگ و نيرنگ و بند و گزند
         ميانش بخنجر بدو نيم كرد            دل جادوان زو پر از بيم كرد
                        [ خوان پنجم گرفتار شدن اولاد به دست رستم‏]
          و زان جا سوى راه بنهاد روى            چنانچون بود مردم راه جوى‏
         همى رفت پويان بجايى رسيد            كه اندر جهان روشنايى نديد
         شب تيره چون روى زنگى سياه            ستاره نه پيدا نه خورشيد و ماه‏
         تو خورشيد گفتى ببند اندرست            ستاره بخم كمند اندرست‏
         عنان رخش را داد و بنهاد روى            نه افراز ديد از سياهى نه جوى‏
         و زان جا سوى روشنايى رسيد            زمين پرنيان ديد و يك سر خويد
         جهانى ز پيرى شده نوجوان            همه سبزه و آبهاى روان‏
         همه جامه بر برش چون آب بود            نيازش به آسايش و خواب بود
         برون كرد ببر بيان از برش            بخوى اندرون غرقه بد مغفرش‏
         بگسترد هر دو بر آفتاب            بخواب و بآسايش آمد شتاب‏
         لگام از سر رخش بر داشت خوار            رها كرد بر خويد در كشتزار
         بپوشيد چون خشك شد خود و ببر            گيا كرد بستر بسان هژبر
         بخفت و بياسود از رنج تن            هم از رخش غم بد هم از خويشتن‏
         چو در سبزه ديد اسپ را دشتوان            گشاده زبان سوى او شد دوان‏
         سوى رستم و رخش بنهاد روى            يكى چوب زد گرم بر پاى اوى‏
         چو از خواب بيدار شد پيل تن            بدو دشتوان گفت كاى اهرمن‏
         چرا اسپ بر خويد بگذاشتى            بر رنج نابرده برداشتى‏
         ز گفتار او تيز شد مرد هوش            بجست و گرفتش يكايك دو گوش‏
         بيفشرد و بركند هر دو ز بن            نگفت از بد و نيك با او سخن‏
         سبك دشتبان گوش را بر گرفت            غريوان و مانده ز رستم شگفت‏
         بدان مرز اولاد بد پهلوان            يكى نامجوى دلير و جوان‏
         بشد دشتبان پيش او با خروش            پر از خون بدستش گرفته دو گوش‏
         بدو گفت مردى چو ديو سياه            پلنگينه جوشن از آهن كلاه‏
         همه دشت سرتاسر آهرمنست            و گر اژدها خفته بر جوشنست‏
         برفتم كه اسپش برانم ز كشت            مرا خود به اسپ و بكشته نهشت‏
         مرا ديد بر جست و يافه نگفت            دو گوشم بكند و همانجا بخفت‏
         چو بشنيد اولاد برگشت زود            برون آمد از درد دل همچو دود
                        شاهنامه، ص: 142
         كه تا بنگرد كو چه مردست خود            ابا او ز بهر چه كردست بد
         همى گشت اولاد در مرغزار            ابا نامداران ز بهر شكار
         چو از دشتبان اين شگفتى شنيد            بنخچيرگه بر پى شير ديد
         عنان را بتابيد با سركشان            بدان سو كه بود از تهمتن نشان‏
         چو آمد بتنگ اندرون جنگجوى            تهمتن سوى رخش بنهاد روى‏
         نشست از بر رخش و رخشنده تيغ            كشيد و بيامد چو غرنده ميغ‏
         بدو گفت اولاد نام تو چيست            چه مردى و شاه و پناه تو كيست‏
         نبايست كردن برين ره گذر            ره نرّه ديوان پر خاشخر
         چنين گفت رستم كه نام من ابر            اگر ابر باشد بزور هژبر
         همه نيزه و تيغ بار آورد            سران را سر اندر كنار آورد
         بگوش تو گر نام من بگذرد            دم و جان و خون و دلت بفسرد
         نيامد بگوشت بهر انجمن            كمند و كمان گو پيل تن‏
         هران مام كو چون تو زايد پسر            كفن دوز خوانيمش ار مويه‏گر
         تو با اين سپه پيش من رانده‏اى            همى گوز بر گنبد افشانده‏اى‏
         نهنگ بلا بر كشيد از نيام            بياويخت از پيش زين خم خام‏
         چو شير اندر آمد ميان بره            همه رزمگه شد ز كشته خره‏
         بيك زخم دو دو سر افگند خوار            همى يافت از تن بيك تن چهار
         سران را ز زخمش بخاك آوريد            سر سركشان زير پى گستريد
         در و دشت شد پر ز گرد سوار            پراگنده گشتند بر كوه و غار
         همى گشت رستم چو پيل دژم            كمندى بباز و درون شصت خم‏
         به اولاد چون رخش نزديك شد            بكردار شب روز تاريك شد
         بيفگند رستم كمند دراز            بخم اندر آمد سر سرفراز
         از اسپ اندر آمد دو دستش ببست            بپيش اندر افگند و خود بر نشست‏
         بدو گفت اگر راست گويى سخن            ز كژّى نه سر يابم از تو نه بن‏
         نمايى مرا جاى ديو سپيد            همان جاى پولادغندى و بيد
         بجايى كه بستست كاوس كى            كسى كين بديها فگندست پى‏
         نمايى و پيدا كنى راستى            نيارى بكار اندرون كاستى‏
         من اين تخت و اين تاج و گرز گران            بگردانم از شاه مازندران‏
         تو باشى برين بوم و بر شهريار            ار ايدونك كژّى نيارى بكار
         بدو گفت اولاد دل را ز خشم            بپرداز و بگشاى يكباره چشم‏
         تن من مپرداز خيره ز جان            بيابى ز من هرچ خواهى همان‏
         ترا خانه بيد و ديو سپيد            نمايم من اين را كه دادى نويد
         بجايى كه بستست كاوس شاه            بگويم ترا يك بيك شهر و راه‏
         از ايدر بنزديك كاوس كى            صد افگنده بخشيده فرسنگ پى‏
         و زان جا سوى ديو فرسنگ صد            بيايد يكى راه دشوار و بد
         ميان دو صد چاهسارى شگفت            به پيمانش اندازه نتوان گرفت‏
         ميان دو كوهست اين هول جاى            نپرّيد بر آسمان بر هماى‏
                        شاهنامه، ص: 143
         ز ديوان جنگى ده و دو هزار            بشب پاسبانند بر چاهسار
         چو پولادغندى سپهدار اوى            چو بى‏دست و سنجه نگهدار اوى‏
         يكى كوه يابى مر او را بتن            بر و كتف و يالش بود ده رسن‏
         ترا با چنين يال و دست و عنان            گذارنده گرز و تيغ و سنان‏
         چنين برز و بالا و اين كاركرد            نه خوب است با ديو جستن نبرد
         كزو بگذرى سنگلاخست و دشت            كه آهو بران ره نيارد گذشت‏
         چو زو بگذرى رود آبست پيش            كه پهناى او بر دو فرسنگ بيش‏
         كنارنگ ديوى نگهدار اوى            همه نرّه ديوان بفرمان اوى‏
         و زان روى بزگوش تا نرم پاى            چو فرسنگ سيصد كشيده سراى‏
         ز بزگوش تا شاه مازندران            رهى زشت و فرسنگهاى گران‏
         پراگنده در پادشاهى سوار            همانا كه هستند سيصد هزار
         ز پيلان جنگى هزار و دويست            كزيشان بشهر اندرون جاى نيست‏
         نتابى تو تنها و گر ز آهنى            بسايدت سوهان آهرمنى‏
         چنان لشكرى با سليح و درم            نبينى از يشان يكى را دژم‏
         بخنديد رستم ز گفتار اوى            بدو گفت اگر با منى راه جوى‏
         ببينى كزين يك تن پيل تن            چه آيد بران نامدار انجمن‏
         بنيروى يزدان پيروزگر            ببخت و بشمشير تيز و هنر
         چو بينند تاو بر و يال من            بجنگ اندرون زخم گوپال من‏
         بدرّد پى و پوستشان از نهيب            عنان را ندانند باز از ركيب‏
         ازان سو كجا هست كاوس كى            مرا راه بنماى و بردار پى‏
         نياسود تيره شب و پاك روز            همى راند تا پيش كوه اسپروز
         بدانجا كه كاوس لشكر كشيد            ز ديوان جادو بدو بد رسيد
         چو يك نيمه بگذشت از تيره شب            خروش آمد از دشت و بانگ جلب‏
         بمازندران آتش افروختند            بهر جاى شمعى همى سوختند
         تهمتن باولاد گفت آن كجاست            كه آتش بر آمد همى چپ و راست‏
         در شهر مازندران است گفت            كه از شب دو بهره نيارند خفت‏
         بدان جايگه باشد ارژنگ ديو            كه هزمان برآيد خروش و غريو
                        [ خوان ششم جنگ رستم و ارژنگ ديو]
          بخفت آن زمان رستم جنگجوى            چو خورشيد تابنده بنمود روى‏
         بپيچيد اولاد را بر درخت            بخم كمندش در آويخت سخت‏
         بزين اندر افگند گرز نيا            همى رفت يكدل پر از كيميا
         يكى مغفرى خسروى بر سرش            خوى آلوده ببر بيان در برش‏
         به ارژنگ سالار بنهاد روى            چو آمد بر لشكر نامجوى‏
         يكى نعره زد در ميان گروه            تو گفتى بدرّيد دريا و كوه‏
         برون آمد از خيمه ارژنگ ديو            چو آمد بگوش اندرش آن غريو
         چو رستم بديدش بر انگيخت اسپ            بيامد بر وى چو آذر گشسپ‏
         سر و گوش بگرفت و يالش دلير            سر از تن بكندش بكردار شير
                        شاهنامه، ص: 144
         پر از خون سر ديو كنده ز تن            بينداخت ز آن سو كه بود انجمن‏
         چو ديوان بديدند گوپال اوى            بدرّيدشان دل ز چنگال اوى‏
         نكردند ياد بر و بوم و رست            پدر بر پسر بر همى راه جست‏
         بر آهيخت شمشير كين پيل تن            بپردخت يكباره زان انجمن‏
         چو بر گشت پيروز گيتى فروز            بيامد دمان تا بكوه اسپروز
         ز اولاد بگشاد خم كمند            نشستند زير درختى بلند
         تهمتن ز اولاد پرسيد راه            بشهرى كجا بود كاوس شاه‏
         چو بشنيد از و تيز بنهاد روى            پياده دوان پيش او راهجوى‏
         چو آمد بشهر اندرون تاج بخش            خروشى بر آورد چون رعد رخش‏
         بايرانيان گفت پس شهريار            كه بر ما سر آمد بد روزگار
         خروشيدن رخشم آمد بگوش            روان و دلم تازه شد زان خروش‏
         بگاه قباد اين خروشش نكرد            كجا كرد با شاه تركان نبرد
         بيامد هم اندر زمان پيش اوى            يل دانش افروز پر خاشجوى‏
         بنزديك كاوس شد پيل تن            همه سر فرازان شدند انجمن‏
         غريويد بسيار و بردش نماز            بپرسيدش از رنجهاى دراز
         گرفتش به آغوش كاوس شاه            ز زالش بپرسيد و از رنج راه‏
         بدو گفت پنهان ازين جادوان            همى رخش را كرد بايد روان‏
         چو آيد بديو سپيد آگهى            كز ارژنگ شد روى گيتى تهى‏
         كه نزديك كاوس شد پيل تن            همه نرّه ديوان شوند انجمن‏
         همه رنجهاى تو بى‏بر شود            ز ديوان جهان پر ز لشكر شود
         تو اكنون ره خانه ديو گير            برنج اندر آور تن و تيغ و تير
         مگر يار باشدت يزدان پاك            سر جاودان اندر آرى بخاك‏
         گذر كرد بايد بر هفت كوه            ز ديوان بهر جاى كرده گروه‏
         يكى غار پيش آيدت هولناك            چنانچون شنيدم پر از بيم و باك‏
         گذارت بران نرّه ديوان جنگ            همه رزم را ساخته چون پلنگ‏
         بغار اندرون گاه ديو سپيد            كزويند لشكر به بيم و اميد
         توانى مگر كردن او را تباه            كه اويست سالار و پشت سپاه‏
         سپه را ز غم چشمها تيره شد            مرا چشم در تيرگى خيره شد
         پزشكان به درمانش كردند اميد            بخون دل و مغز ديو سپيد
         چنين گفت فرزانه مردى پزشك            كه چون خون او را بسان سرشك‏
         چكانى سه قطره بچشم اندرون            شود تيرگى پاك با خون برون‏
         گو پيل تن جنگ را ساز كرد            ازان جايگه رفتن آغاز كرد
         بايرانيان گفت بيدار بيد            كه من كردم آهنگ ديو سپيد
         يكى پيل جنگى و چاره گرست            فراوان بگرداندرش لشكرست‏
         گرايدونك پشت من آرد بخم            شما دير مانيد خوار و دژم‏
         و گر يار باشد خداوند هور            دهد مر مرا اختر نيك روز
         همان بوم و بر باز يابيد و تخت            ببار آيد آن خسروانى درخت‏
                        شاهنامه، ص: 145
                        [ خوان هفتم كشتن رستم ديو سپيد را]
          و زان جايگه تنگ بسته كمر            بيامد پر از كينه و جنگ سر
         چو رخش اندر آمد بران هفت كوه            بران نرّه ديوان گشته گروه‏
         بنزديكى‏ء غار بى‏بن رسيد            بگرد اندرون لشكر ديو ديد
         باولاد گفت آنچ پرسيدمت            همه بر ره راستى ديدمت‏
         كنون چون گه رفتن آمد فراز            مرا راه بنماى و بگشاى راز
         بدو گفت اولاد چون آفتاب            شود گرم و ديو اندر آيد بخواب‏
         بريشان تو پيروز باشى بجنگ            كنون يك زمان كرد بايد درنگ‏
         ز ديوان نبينى نشسته يكى            جز از جادوان پاسبان اندكى‏
         بدانگه تو پيروز باشى مگر            اگر يار باشدت پيروزگر
         نكرد ايچ رستم برفتن شتاب            بدان تا بر آمد بلند آفتاب‏
         سراپاى اولاد بر هم ببست            بخم كمند آنگهى بر نشست‏
         بر آهيخت جنگى نهنگ از نيام            بغرّيد چون رعد و بر گفت نام‏
         ميان سپاه اندر آمد چو گرد            سران را سر از تن همى دور كرد
         ناستاد كس پيش او در بجنگ            نجستند با او يكى نام و ننگ‏
         رهش باز دادند و بگريختند            بآورد با او نياويختند
         و زان جايگه سوى ديو سپيد            بيامد بكردار تابنده شيد
         بكردار دوزخ يكى غار ديد            تن ديو از تيرگى ناپديد
         زمانى همى بود در چنگ تيغ            نبد جاى ديدار و راه گريغ‏
         ازان تيرگى جاى ديده نديد            زمانى بران جايگه آرميد
         چو مژگان بماليد و ديده بشست            دران جاى تاريك لختى بجست‏
         بتاريكى اندر يكى كوه ديد            سراسر شده غار ازو ناپديد
         برنگ شبه روى و چون شير موى            جهان پر ز پهناى و بالاى اوى‏
         سوى رستم آمد چو كوهى سياه            از آهنش ساعد ز آهن كلاه‏
         ازو شد دل پيل تن پر نهيب            بترسيد كامد بتنگى نشيب‏
         بر آشفت برسان پيل ژيان            يكى تيغ تيزش بزد بر ميان‏
         ز نيروى رستم ز بالاى اوى            بينداخت يك ران و يك پاى اوى‏
         بريده بر آويخت با او بهم            چو پيل سرافراز و شير دژم‏
         همى پوست كند اين از آن آن ازين            همى گل شد از خون سراسر زمين‏
         بدل گفت رستم گر امروز جان            بماند بمن زنده‏ام جاودان‏
         هميدون بدل گفت ديو سپيد            كه از جان شيرين شدم نااميد
         گرايدونك از چنگ اين اژدها            بريده پى و پوست يابم رها
         نه كهتر نه برتر منش مهتران            نبينند نيزم بمازندران‏
         همى گفت ازين گونه ديو سپيد            همى داد دل را بدينسان نويد
         تهمتن بنيروى جان آفرين            بكوشيد بسيار با درد و كين‏
         بزد دست و برداشتش نرّه شير            بگردن بر آورد و افگند زير
         فرو برد خنجر دلش بر دريد            جگرش از تن تيره بيرون كشيد
                        شاهنامه، ص: 146
         همه غار يك سر پر از كشته بود            جهان همچو درياى خون گشته بود
         بيامد ز اولاد بگشاد بند            بفتراك بر بست پيچان كمند
         باولاد داد آن كشيده جگر            سوى شاه كاوس بنهاد سر
         بدو گفت اولاد كاى نرّه شير            جهانى بتيغ آوريدى بزير
         نشانهاى بند تو دارد تنم            بزير كمند تو بد گردنم‏
         بچيزى كه دادى دلم را اميد            همى باز خواهد اميدم نويد
         به پيمان شكستن نه اندر خورى            كه شير ژيانى و كى منظرى‏
         بدو گفت رستم كه مازندران            سپارم ترا از كران تا كران‏
         ترا زين سپس بى‏نيازى دهم            بمازندران سرفرازى دهم‏
         يكى كار پيشست و رنج دراز            كه هم با نشيب است و هم با فراز
         همى شاه مازندران را ز گاه            ببايد ربودن فگندن بچاه‏
         سر ديو جادو هزاران هزار            بيفگند بايد بخنجر بزار
         ازان پس اگر خاك را بسپرم            و گر نه ز پيمان تو نگذرم‏
         رسيد آنگهى نزد كاوس كى            يل پهلو افروز فرخنده پى‏
         چنين گفت كاى شاه دانش پذير            بمرگ بد انديش رامش پذير
         دريدم جگرگاه ديو سپيد            ندارد بدو شاه ازين پس اميد
         ز پهلوش بيرون كشيدم جگر            چه فرمان دهد شاه پيروزگر
         برو آفرين كرد كاوس شاه            كه بى‏تو مبادا نگين و كلاه‏
         بران مام كو چون تو فرزند زاد            نشايد جز از آفرين كرد ياد
         مرا بخت ازين هر دو فرخترست            كه پيل هژبر افگنم كهترست‏
         برستم چنين گفت كاوس كى            كه اى گرد و فرزانه نيك پى‏
         بچشم من اندر چكان خون اوى            مگر باز بينم ترا نيز روى‏
         بچشمش چو اندر كشيدند خون            شد آن ديده تيره خورشيدگون‏
         نهادند زير اندرش تخت عاج            بياويختند از بر عاج تاج‏
         نشست از بر تخت مازندران            ابا رستم و نامور مهتران‏
         چو طوس و فريبرز و گودرز و گيو            چو رهام و گرگين و فرهاد نيو
         برين گونه يك هفته با رود و مى            همى رامش آراست كاوس كى‏
         بهشتم نشستند بر زين همه            جهانجوى و گردنكشان و رمه‏
         همه بر كشيدند گرز گران            پراگنده در شهر مازندران‏
         برفتند يك سر بفرمان كى            چو آتش كه بر خيزد از خشك نى‏
         ز شمشير تيز آتش افروختند            همه شهر يك سر همى سوختند
         بلشكر چنين گفت كاوس شاه            كه اكنون مكافات كرده گناه‏
         چنانچون سزا بُد بديشان رسيد            ز كشتن كنون دست بايد كشيد
         ببايد يكى مرد با هوش و سنگ            كجا بازداند شتاب از درنگ‏
         شود نزد سالار مازندران            كند دلش بيدار و مغزش گران‏
         بران كار خشنود شد پور زال            بزرگان كه بودند با او همال‏
         فرستاد نامه بنزديك اوى            بر افروختن جان تاريك اوى‏
                        شاهنامه، ص: 147
                        [ نامه نوشتن كاوس نزديك شاه مازندران‏]
          يكى نامه بر حرير سپيد            بدو اندرون چند بيم و اميد
         دبير خردمند بنوشت خوب            پديد آوريد اندرو زشت و خوب‏
         نخست آفرين كرد بر دادگر            كزو ديد پيدا بگيتى هنر
         خرد داد و گردان سپهر آفريد            درشتى و تندى و مهر آفريد
         بنيك و ببد دادمان دستگاه            خداوند گردنده خورشيد و ماه‏
         اگر دادگر باشى و پاك دين            ز هر كس نيابى بجز آفرين‏
         و گر بدنشان باشى و بدكنش            ز چرخ بلند آيدت سرزنش‏
         جهاندار اگر دادگر باشدى            ز فرمان او كى گذر باشدى‏
         سزاى تو ديدى كه يزدان چه كرد            ز ديو و ز جادو برآورد گرد
         كنون گر شوى آگه از روزگار            روان و خرد بادت آموزگار
         همانجا بمان تاج مازندران            بدين بارگاه آى چون كهتران‏
         كه با چنگ رستم نداريد تاو            بده زود بر كام ما باژ و ساو
         و گر گاه مازندران بايدت            مگر زين نشان راه بگشايدت‏
         و گرنه چو ارژنگ و ديو سپيد            دلت كرد بايد ز جان نااميد
         بخواند آن زمان شاه فرهاد را            گراينده تيغ پولاد را
         گزين بزرگان آن شهر بود            ز بى‏كارى و رنج بى‏بهر بود
         بدو گفت كين نامه پندمند            ببر سوى آن ديو جسته ز بند
         چو از شاه بشنيد فرهاد گرد            زمين را ببوسيد و نامه ببرد
         بشهرى كجا سست پايان بدند            سواران پولادخايان بدند
         هم آن كس كه بودند پا از دوال            لقبشان چنين بود بسيار سال‏
         بدان شهر بد شاه مازندران            هم آنجا دليران و كند آوران‏
         چو بشنيد كز نزد كاوس شاه            فرستاده باهش آمد ز راه‏
         پذيره شدن را سپاه گران            دليران و شيران مازندران‏
         ز لشكر يكايك همه برگزيد            از يشان هنر خواست كايد پديد
         چنين گفت كامروز فرزانگى            جدا كرد نتوان ز ديوانگى‏
         همه راه و رسم پلنگ آوريد            سر هوشمندان بچنگ آوريد
         پذيره شدندش پر از چين بروى            سخنشان نرفت ايچ بر آرزوى‏
         يكى دست بگرفت و بفشاردش            پى و استخوانها بيازاردش‏
         نگشت ايچ فرهاد را روى زرد            نيامد برو رنج بسيار و درد
         ببردند فرهاد را نزد شاه            ز كاوس پرسيد و ز رنج راه‏
         پس آن نامه بنهاد پيش دبير            مى و مشك انداخته پر حرير
         چو آگه شد از رستم و كار ديو            پر از خون شدش ديده دل پر غريو
         بدل گفت پنهان شود آفتاب            شب آيد بود گاه آرام و خواب‏
         ز رستم نخواهد جهان آرميد            نخواهد شدن نام او ناپديد
         غمى گشت از ارژنگ و ديو سپيد            كه شد كشته پولادغندى و بيد
         چو آن نامه شاه يك سر بخواند            دو ديده بخون دل اندر نشاند
                        شاهنامه، ص: 148
                        [ پاسخ شاه مازندران به كاوس‏]
          چنين داد پاسخ بكاوس كى            كه گر آب دريا بود نيز مى‏
         مرا بارگه زان تو برترست            هزاران هزارم فزون لشكرست‏
         بهر سو كه بنهند بر جنگ روى            نماند بسنگ اندرون رنگ و بوى‏
         بيارم كنون لشكرى شيرفش            برآرم شما را سر از خواب خوش‏
         ز پيلان جنگى هزار و دويست            كه در بارگاه تو يك پيل نيست‏
         از ايران بر آرم يكى تيره خاك            بلندى ندانند باز از مغاك‏
         چو بشنيد فرهاد ازو داورى            بلندى و تندى و كند آورى‏
         بكوشيد تا پاسخ نامه يافت            عنان سوى سالار ايران شتافت‏
         بيامد بگفت آنچ ديد و شنيد            همه پرده رازها بردريد
         چنين گفت كو ز آسمان برترست            نه راى بلندش بزير اندرست‏
         ز گفتار من سر بپيچيد نيز            جهان پيش چشمش نيرزد به چيز
         جهاندار مر پهلوان را بخواند            همه گفت فرهاد با او براند
         چنين گفت كاوس با پيل تن            كزين ننگ بگذارم اين انجمن‏
         چو بشنيد رستم چنين گفت باز            بپيش شهنشاه كهتر نواز
         مرا برد بايد بر او پيام            سخن بر گشايم چو تيغ از نيام‏
         يكى نامه بايد چو برّنده تيغ            پيامى بكردار غرّنده ميغ‏
         شوم چون فرستاده نزد اوى            بگفتار خون اندر آرم بجوى‏
         بپاسخ چنين گفت كاوس شاه            كه از تو فروزد نگين و كلاه‏
         پيمبر تويى هم تو پيل دلير            بهر كينه گه بر سرافراز شير
         بفرمود تا رفت پيشش دبير            سر خامه را كرد پيكان تير
         چنين گفت كين گفتن نابكار            نه خوب آيد از مردم هوشيار
         اگر سر كنى زين فزونى تهى            بفرمان گرايى بسان رهى‏
         و گرنه بجنگ تو لشكر كشم            ز دريا بدريا سپه بر كشم‏
         روان بدانديش ديو سپيد            دهد كرگسان را بمغزت نويد
                        [ آمدن رستم نزديك شاه مازندران به پيغمبرى‏]
          چو نامه بمهر اندر آورد شاه            جهانجوى رستم بپيمود راه‏
         بزين اندر افگند گرز گران            چو آمد بنزديك مازندران‏
         بشاه آگهى شد كه كاوس كى            فرستادن نامه افگند پى‏
         فرستاده چون هژبر دژم            كمندى بفتراك بر شست خم‏
         بزير اندرون باره گام‏زن            يكى ژنده پيلست گويى بتن‏
         چو بشنيد سالار مازندران            ز گردان گزين كرد چندى سران‏
         بفرمودشان تا خبيره شدند            هژبر ژيان را پذيره شدند
         چو چشم تهمتن بديشان رسيد            بره بر درختى گشن شاخ ديد
         بكند و چو ژوپين بكف بر گرفت            بماندند لشكر همه در شگفت‏
         بينداخت چون نزد ايشان رسيد            سواران بسى زير شاخ آوريد
         يكى دست بگرفت و بفشاردش            همى آزمون را بيازاردش‏
                        شاهنامه، ص: 149
         بخنديد ازو رستم پيل تن            شده خيره زو چشم آن انجمن‏
         بدان خنده اندر بيفشارد چنگ            ببردش رگ از دست و ز روى رنگ‏
         بشد هوش از آن مرد رزم آزماى            ز بالاى اسب اندر آمد بپاى‏
         يكى شد بر شاه مازندران            بگفت آنچ ديد از كران تا كران‏
         سوارى كه نامش كلاهور بود            كه مازندران زو پر از شور بود
         بسان پلنگ ژيان بد بخوى            نكردى بجز جنگ چيز آرزوى‏
         پذيره شدن را فرا پيش خواند            بمرديش بر چرخ گردان نشاند
         بدو گفت پيش فرستاده شو            هنرها پديدار كن نو بنو
         چنان كن كه گردد رخش پر ز شرم            بچشم اندر آرد ز شرم آب گرم‏
         بيامد كلاهور چون نرّه شير            به پيش جهاندار مرد دلير
         بپرسيد پرسيدنى چون پلنگ            دژم روى زان پس بدو داد چنگ‏
         بيفشارد چنگ سرافراز پيل            شد از درد دستش بكردار نيل‏
         بپيچيد و انديشه زو دور داشت            بمردى ز خورشيد منشور داشت‏
         بيفشارد چنگ كلاهور سخت            فرو ريخت ناخن چو برگ از درخت‏
         كلاهور با دست آويخته            پى و پوست و ناخن فرو ريخته‏
         بياورد و بنمود و با شاه گفت            كه بر خويشتن درد نتوان نهفت‏
         ترا آشتى بهتر آيد ز جنگ            فراخى مكن بر دل خويش تنگ‏
         ترا با چنين پهلوان تاو نيست            اگر رام گردد به از ساو نيست‏
         پذيريم از شهر مازندران            ببخشيم بر كهتر و مهتران‏
         چنين رنج دشوار آسان كنيم            به آيد كه جان را هراسان كنيم‏
         تهمتن بيامد هم اندر زمان            بر شاه برسان شير ژيان‏
         نگه كرد و بنشاند اندر خورش            ز كاوس پرسيد و از لشكرش‏
         سخن راند از راه و رنج دراز            كه چون راندى اندر نشيب و فراز
         ازان پس بدو گفت رستم توى            كه دارى بر و بازوى پهلوى‏
         چنين داد پاسخ كه من چاكرم            اگر چاكرى را خود اندر خورم‏
         كجا او بود من نيايم بكار            كه او پهلوانست و گرد و سوار
         بدو داد پس نامور نامه را            پيام جهانجوى خودكامه را
         بگفت آنك شمشير بارآورد            سر سركشان در كنار آورد
         چو پيغام بشنيد و نامه بخواند            دژم گشت و اندر شگفتى بماند
         برستم چنين گفت كين جست و جوى            چه بايد همى خيره اين گفت و گوى‏
         بگويش كه سالار ايران تويى            اگر چه دل و چنگ شيران تويى‏
         منم شاه مازندران با سپاه            بر او رنگ زرين و بر سر كلاه‏
         مرا بيهده خواندن پيش خويش            نه رسم كيان بد نه آيين پيش‏
         برانديش و تخت بزرگان مجوى            كزين برترى خوارى آيد بروى‏
         سوى گاه ايران بگردان عنان            و گرنه زمانت سر آرد سنان‏
         اگر با سپه من بجنبم ز جاى            تو پيدا نبينى سرت را ز پاى‏
         تو افتاده بى‏گمان در گمان            يكى راه برگير و بفگن كمان‏
                        شاهنامه، ص: 150
         چو من تنگ روى اندر آرم بروى            سرآيد شما را همه گفت و گوى‏
         نگه كرد رستم بروشن روان            بشاه و سپاه و رد و پهلوان‏
         نيامدش با مغز گفتار اوى            سرش تيزتر شد به پيكار اوى‏
         تهمتن چو برخاست كايد براه            بفرمود تا خلعت آرند شاه‏
         نپذرفت ازو جامه و اسپ و زر            كه ننگ آمدش زان كلاه و كمر
         بيامد دژم از بر گاه اوى            همه تيره ديد اختر و ماه اوى‏
         برون آمد از شهر مازندران            سرش گشته بُد زان سخنها گران‏
         چو آمد بنزديك شاه اندرون            دل كينه دارش پر از جوش خون‏
         ز مازندران هرچ ديد و شنيد            همه كرد بر شاه ايران پديد
         و زان پس و را گفت منديش هيچ            دليرى كن و رزم ديوان بسيچ‏
         دليران و گردان ان انجمن            چنان دان كه خوارند بر چشم من‏
                        [ رفتن پادشاه مازندران به جنگ كى‏كاوس‏]
          چو رستم ز مازندران گشت باز            شه اندر زمان رزم را كرد ساز
         سراپرده از شهر بيرون كشيد            سپه را همه سوى هامون كشيد
         سپاهى كه خورشيد شد ناپديد            چو گرد سياه از ميان بردميد
         نه دريا پديد و نه هامون و كوه            زمين آمد از پاى اسپان ستوه‏
         همى راند لشكر بران سان دمان            نجست ايچ هنگام رفتن زمان‏
                        [ جنگ كاوس با شاه مازندران‏]
          چو آگاهى آمد بكاوس شاه            كه تنگ اندر آمد ز ديوان سپاه‏
         بفرمود تا رستم زال زر            نخستين بران كينه بندد كمر
         بطوس و بگودرز كشوادگان            بگيو و بگرگين آزادگان‏
         بفرمود تا لشكر آراستند            سنان و سپرها بپيراستند
         سراپرده شهريار و سران            كشيدند بر دشت مازندران‏
         ابر ميمنه طوس نوذر بپاى            دل كوه پر ناله كرّ ناى‏
         چو گودرز كشواد بر ميسره            شده كوه آهن زمين يك سره‏
         سپهدار كاوس در قلبگاه            ز هر سو رده بر كشيده سپاه‏
         بپيش سپاه اندرون پيل تن            كه در جنگ هرگز نديدى شكن‏
         يكى نامدارى ز مازندران            بگردن برآورده گرز گران‏
         كه جويان بدش نام و جوينده بود            گراينده گرز و گوينده بود
         بدستورى شاه ديوان برفت            به پيش سپهدار كاوس تفت‏
         همى جوشن اندر تنش بر فروخت            همى تفّ تيغش زمين را بسوخت‏
         بيامد بايران سپه برگذشت            بتوفيد از آواز او كوه و دشت‏
         همى گفت با من كه جويد نبرد            كسى كو بر انگيزد از آب گرد
         نشد هيچكس پيش جويان برون            نه رگشان بجنبيد در تن نه خون‏
         بآواز گفت آن زمان شهريار            بگردان هشيار و مردان كار
         كه زين ديوتان سر چرا خيره شد            از آواز او رويتان تيره شد
         ندادند پاسخ دليران بشاه            ز جويان بپژمرد گفتى سپاه‏
                        شاهنامه، ص: 151
         يكى بر گراييد رستم عنان            بر شاه شد تاب داده سنان‏
         كه دستور باشد مرا شهريار            شدن پيش اين ديو ناسازگار
         بدو گفت كاوس كين كار تست            از ايران نخواهد كس اين جنگ جست‏
         چو بشنيد ازو اين سخن پهلوان            بيامد بكردار شير ژيان‏
         بر انگيخت رخش دلاور ز جاى            بچنگ اندرون نيزه سرگراى‏
         بآورد گه رفت چون پيل مست            يكى پيل زير اژدهايى بدست‏
         عنان را بپيچيد و بر خاست گرد            ز بانگش بلرزيد دشت نبرد
         بجويان چنين گفت كاى بد نشان            بيفگنده نامت ز گردنكشان‏
         كنون بر تو بر جاى بخشايش است            نه هنگام آورد و آرامش است‏
         بگريد ترا آنك زاينده بود            فزاينده بود ار گزاينده بود
         بدو گفت جويان كه ايمن مشو            ز جويان و از خنجر سر در و
         كه اكنون بدرّد جگر مادرت            بگريد بدين جوشن و مغفرت‏
         چو آواز جويان برستم رسيد            خروشى چو شير ژيان بركشيد
         پس پشت او اندر آمد چو گرد            سنان بر كمربند او راست كرد
         بزد نيزه بر بند درع و زره            زره را نماند ايچ بند و گره‏
         ز زينش جدا كرد و برداشتش            چو بر بابزن مرغ برگاشتش‏
         بينداخت از پشت اسپش بخاك            دهان پر ز خون و زره چاك چاك‏
         دليران و گردان مازندران            بخيره فرو ماندند اندران‏
         سپه شد شكسته دل و زرد روى            بر آمد ز آوردگه گفت و گوى‏
         بفرمود سالار مازندران            بيك سر سپاه از كران تا كران‏
         كه يك سر بتازيد و جنگ آوريد            همه رسم و راه پلنگ آوريد
         بر آمد ز هر دو سپه بوق و كوس            هوا نيلگون شد زمين آبنوس‏
         چو برق درخشنده از تيره ميغ            همى آتش افروخت از گرز و تيغ‏
         هوا گشت سرخ و سياه و بنفش            ز بس نيزه و گونه گونه درفش‏
         زمين شد بكردار درياى قير            همه موجش از خنجر و گرز و تير
         دوان بادپايان چو كشتى بر آب            سوى غرق دارند گويى شتاب‏
         همى گرز باريد بر خود و ترگ            چو باد خزان بارد از بيد برگ‏
         بيك هفته دو لشكر نامجوى            بروى اندر آورده بودند روى‏
         بهشتم جهاندار كاوس شاه            ز سر بر گرفت آن كيانى كلاه‏
         بپيش جهاندار گيهان خداى            بيامد همى بود گريان بپاى‏
         ازان پس بماليد بر خاك روى            چنين گفت كاى داور راست گوى‏
         برين نرّه ديوان بى‏بيم و باك            تويى آفريننده آب و خاك‏
         مرا ده تو پيروزى و فرّهى             بمن تازه كن تخت شاهنشهى‏
         بپوشيد ازان پس بمغز سرش            بيامد بر نامور لشكرش‏
         خروش آمد و ناله كرّ ناى            بجنبيد چون كوه لشكر ز جاى‏
         سپهبد بفرمود تا گيو و طوس            به پشت سپاه اندر آرند كوس‏
         چو گودرز با زنگه شاوران            چو رهّام و گرگين جنگ آوران‏
                        شاهنامه، ص: 152
         گرازه همى شد بسان گراز            درفشى بر افراخته هفت ياز
         چو فرهاد و خرّاد و برزين و گيو            برفتند با نامداران نيو
         تهمتن بقلب اندر آمد نخست            زمين را بخون دليران بشست‏
         چو گودرز كشواد بر ميمنه            سليح و سپه برد و كوس و بنه‏
         ازان ميمنه تا بدان ميسره            بشد گيو چون گرگ پيش بره‏
         ز شبگير تا تيره شد آفتاب            همى خون بجوى اندر آمد چو آب‏
         ز چهره بشد شرم و آيين مهر            همى گرز باريد گفتى سپهر
         ز كشته بهر جاى بر توده گشت            گياها بمغز سر آلوده گشت‏
         چو رعد خروشنده شد بوق و كوس            خور اندر پس پرده آبنوس‏
         ازان سو كه بد شاه مازندران            بشد پيل تن با سپاهى گران‏
         زمانى نكرد او يله جاى خويش            بيفشارد بر كينه گه پاى خويش‏
         چو ديوان و پيلان پرخاش جوى            بروى اندر آورده بودند روى‏
         جهانجوى كرد از جهاندار ياد            سنان‏دار نيزه بدارنده داد
         بر آهيخت گرز و برآورد جوش            هوا گشت از آواز او پر خروش‏
         بر آورد آن گرد سالاركش            نه با ديو جان و نه با پيل هش‏
         فگنده همه دشت خرطوم پيل            همه كشته ديدند بر چند ميل‏
         ازان پس تهمتن يكى نيزه خواست            سوى شاه مازندران تاخت راست‏
         چو بر نيزه رستم افگند چشم            نماند ايچ با او دليرى و خشم‏
         يكى نيزه زد بر كمربند اوى            ز گبر اندر آمد بپيوند اوى‏
         شد از جادويى تنش يك لخت كوه            از ايران برو بر نظاره گروه‏
         تهمتن فرو ماند اندر شگفت            سنان‏دار نيزه بگردن گرفت‏
         رسيد اندر آن جاى كاوس شاه            ابا پيل و كوس و درفش و سپاه‏
         برستم چنين گفت كاى سرفراز            چه بودت كه ايدر بماندى دراز
         بدو گفت رستم كه چون رزم سخت            ببود و بيفروخت پيروز بخت‏
         مرا ديد چون شاه مازندران            بگردن برآورده گرز گران‏
         برخش دلاور سپردم عنان            زدم بر كمربند گبرش سنان‏
         گمانم چنان بد كه او شد نگون            كنون آيد از كوهه زين برون‏
         برين گونه شد سنگ در پيش من            نبود آگه از راى كم بيش من‏
         برين گونه خارا يكى كوه گشت            ز جنگ و ز مردى بى‏اندوه گشت‏
         بلشكرگهش برد بايد كنون            مگر كايد از سنگ خارا برون‏
         ز لشكر هر آن كس كه بد زورمند            بسودند چنگ آزمودند بند
         نه برخاست از جاى سنگ گران            ميان اندرون شاه مازندران‏
         گو پيل تن كرد چنگال باز            بران آزمايش نبودش نياز
         بران گونه آن سنگ را بر گرفت            كزو ماند لشكر سراسر شگفت‏
         پياده همى رفت بر كتف كوه            خروشان پس پشت او در گروه‏
         ابر كردگار آفرين خواندند            برو زرّ و گوهر بر افشاندند
         به پيش سراپرده شاه برد            بيفگند و ايرانيان را سپرد
                        شاهنامه، ص: 153
         بدو گفت ار ايدونك پيدا شوى            بگردى ازين تنبل و جادوى‏
         و گرنه به گرز و بتيغ و تبر            ببرّم همه سنگ را سر بسر
         چو بشنيد شد چون يكى پاره ابر            بسر برش پولاد و بر تنش گبر
         تهمتن گرفت آن زمان دست اوى            بخنديد و زى شاه بنهاد روى‏
         چنين گفت كاوردم ان لخت كوه            ز بيم تبر شد بچنگم ستوه‏
         برويش نگه كرد كاوس شاه            نديدش سزاوار تخت و كلاه‏
         و زان رنجهاى كهن ياد كرد            دلش خسته شد سر پر از باد كرد
         بدژخيم فرمود تا تيغ تيز            بگيرد كند تنش را ريز ريز
         بلشكرگهش كس فرستاد زود            بفرمود تا خواسته هرچ بود
         ز گنج و ز تخت و ز در و گهر            ز اسپ و سليح و كلاه و كمر
         نهادند هر جاى چون كوه كوه            برفتند لشكر همه هم گروه‏
         سزاوار هر كس ببخشيد گنج            بويژه كسى كش فزون بود رنج‏
         ز ديوان هر آن كس كه بد ناسپاس            و ز ايشان دل انجمن پر هراس‏
         بفرمودشان تا بريدند سر            فگندند جايى كه بد رهگذر
         و ز آن پس بيامد بجاى نماز            همى گفت با داور پاك راز
         بيك هفته بر پيش يزدان پاك            همى با نيايش بپيمود خاك‏
         بهشتم در گنجها كرد باز            ببخشيد بر هر كه بودش نياز
         همى گشت يك هفته زين گونه نيز            ببخشيد آن را كه بايست چيز
         سيم هفته چون كارها گشت راست            مى و جام ياقوت و ميخواره خواست‏
         بيك هفته با ويژگان مى بچنگ            بمازندران كرد زان پس درنگ‏
         تهمتن چنين گفت با شهريار            كه هر گونه مردم آيد بكار
         مرا اين هنرها ز اولاد خاست            كه بر هر سويى راه بنمود راست‏
         بمازندران دارد اكنون اميد            چنين دادمش راستى را نويد
         كنون خلعت شاه بايد نخست            يكى عهد و مهرى بروبر درست‏
         كه تا زنده باشد بمازندران            پرستش كنندش همه مهتران‏
         چو بشنيد گفتار خسرو پرست            ببر زد جهاندار بيدار دست‏
         ز مازندران مهتران را بخواند            ز اولاد چندى سخنها براند
         سپرد آن زمان تخت شاهى بدوى            و زان جا سوى پارس بنهاد روى‏
                        [ باز آمدن كاوس به ايران زمين و گسى كردن رستم را]
          چو كاوس در شهر ايران رسيد            ز گرد سپه شد هوا ناپديد
         بر آمد همى تا بخورشيد جوش            زن و مرد شد پيش او با خروش‏
         همه شهر ايران بياراستند            مى و رود و رامشگران خواستند
         جهان سربسر نو شد از شاه نو            ز ايران بر آمد يكى ماه نو
         چو بر تخت بنشست پيروز و شاد            در گنجهاى كهن برگشاد
         ز هر جاى روزى دهان را بخواند            بديوان دينار دادن نشاند
         بر آمد خروش از در پيل تن            بزرگان لشكر شدند انجمن‏
         همه شادمان نزد شاه آمدند            بران نامور پيشگاه آمدند
                        شاهنامه، ص: 154
         تهمتن بيامد بسر بر كلاه            نشست از بر تخت نزديك شاه‏
         سزاوار او شهريار زمين            يكى خلعت آراست با آفرين‏
         يكى تخت پيروزه و ميش‏سار            يكى خسروى تاج گوهرنگار
         يكى دست زربفت شاهنشهى            ابا ياره و طوق و با فرّهى 
         صد از ماهرويان زرّين كمر            صد از مشك مويان با زيب و فر
         صد از اسپ با زين و زرّين ستام            صد استر سيه موى و زرّين لگام‏
         همه بارشان ديبه خسروى            ز چينى و رومى و از پهلوى‏
         ببردند صد بدره دينار نيز            ز رنگ و ز بوى و ز هر گونه چيز
         ز ياقوت جامى پر از مشك ناب            ز پيروزه ديگر يكى پر گلاب‏
         نوشته يكى نامه بر حرير            ز مشك و ز عنبر ز عود و عبير
         سپرد اين بسالار گيتى فروز            بنوّى همه كشور نيمروز
         چنان كز پس عهد كاوس شاه            نباشد بران تخت كس را كلاه‏
         مگر نامور رستم زال را            خداوند شمشير و گوپال را
         از آن پس برو آفرين كرد شاه            كه بى‏تو مبيناد كس پيشگاه‏
         دل تاج داران بتو گرم باد            روانت پر از شرم و آزرم باد
         فرو برد رستم ببوسيد تخت            بسيچ گذر كرد و بربست رخت‏
         خروش تبيره بر آمد ز شهر            ز شادى بهر كس رسانيد بهر
         بشد رستم زال و بنشست شاه            جهان كرد روشن بآيين و راه‏
         بشادى بر تخت زرّين نشست            همى جور و بيداد را در ببست‏
         زمين را ببخشيد بر مهتران            چو باز آمد از شهر مازندران‏
         بطوس آن زمان داد اسپهبدى            بدو گفت از ايران بگردان بدى‏
         پس آنگه سپاهان بگودرز داد            و را كام و فرمان آن مرز داد
         و زان پس بشادى و مى دست برد            جهان را نموده بسى دستبرد
         بزد گردن غم بشمشير داد            نيامد همى بر دل از مرگ ياد
         زمين گشت پر سبزه و آب و نم            بياراست گيتى چو باغ ارم‏
         توانگر شد از داد و از ايمنى            ز بد بسته شد دست اهريمنى‏
         بگيتى خبر شد كه كاوس شاه            ز مازندران بستد آن تاج و گاه‏
         بماندند يك سر همه زين شگفت            كه كاوس شاه اين بزرگى گرفت‏
         همه پاك با هديه و با نثار            كشيدند صف بر در شهريار
         جهان چون بهشتى شد آراسته            پر از داد و آگنده از خواسته‏
         سر آمد كنون رزم مازندران            به پيش آورم جنگ هاماوران‏
                        شاهنامه، ص: 155
                        رزم كاوس با شاه هاماوران‏
                        [ كار كى‏كاوس به شهر بربرستان و ديگر داستانها]
          از ان پس چنين كرد كاوس راى            كه در پادشاهى بجنبد ز جاى‏
         از ايران بشد تا بتوران و چين            گذر كرد ازان پس بمكران زمين‏
         ز مكران شد آراسته تا زره            ميانها نديد ايچ رنج از گره‏
         پذيرفت هر مهترى باژ و ساو            نكرد آزمون گاو با شير تاو
         چنين هم گرازان ببربر شدند            جهانجوى با تخت و افسر شدند
         شه بربرستان بياراست جنگ            زمانه دگرگونه‏تر شد برنگ‏
         سپاهى بيامد ز بربر برزم            كه برخاست از لشكر شاه بزم‏
         هوا گفتى از نيزه چون بيشه گشت            خور از گرد اسپان پر انديشه گشت‏
         ز گرد سپه پيل شد ناپديد            كس از خاك دست و عنان را نديد
         بزخم اندر آمد همى فوج فوج            بران سان كه بر خيزد از آب موج‏
         چو گودرز گيتى بران گونه ديد            عمود گران از ميان بر كشيد
         بزد اسپ با نامداران هزار            ابا نيزه و تير جوشن گذار
         بر آويخت و بدريد قلب سپاه            دمان از پس اندر همى رفت شاه‏
         تو گفتى ز بربر سوارى نماند            بگرداندرون نيزه دارى نماند
         بشهر اندرون هر كه بد سالخورد            چو برگشته ديدند باد نبرد
         همه پيش كاوس شاه آمدند            جگر خسته و پر گناه آمدند
         كه ما شاه را چاكر و بنده‏ايم            همه باژ را گردن افگنده‏ايم‏
         بجاى درم زرّ و گوهر دهيم            سپاسى ز گنجور بر سر نهيم‏
         ببخشود كاوس و بنواختشان            يكى راه و آيين نو ساختشان‏
         و زان جايگه بانگ سنج و دراى            بر آمد ابا ناله كرّه ناى‏
         چو آمد بر شهر مكران گذر            سوى كوه قاف آمد و باختر
         چو آگاهى آمد بريشان ز شاه            نيايش كنان بر گرفتند راه‏
         پذيره شدندش همه مهتران            بسر بر نهادند باژ گران‏
         چو فرمان گزيدند بگرفت راه            بى‏آزار رفتند شاه و سپاه‏
         سپه را سوى زابلستان كشيد            بمهمانى‏ء پور دستان كشيد
         ببد شاه يك ماه در نيمروز            گهى رود و مى خواست گه باز و يوز
         برين بر نيامد بسى روزگار            كه بر گوشه گلستان رست خار
         كس از آزمايش نيابد جواز            نشيب آيدش چون شود بر فراز
         چو شد كار گيتى بران راستى            پديد آمد از تازيان كاستى‏
         يكى با گهر مرد با گنج و نام            درفشى برافراخت از مصر و شام‏
         ز كاوس كى روى برتافتند            در كهترى خوار بگذاشتند
         چو آمد بشاه جهان آگهى            كه انباز دارد بشاهنشهى‏
         بزد كوس و برداشت از نيمروز            سپه شاد دل شاه گيتى فروز
                        شاهنامه، ص: 156
         همه بر سپرها نبشتند نام            بجوشيد شمشيرها در نيام‏
         سپه را ز هامون بدريا كشيد            بدان سو كجا دشمن آمد پديد
         بى‏اندازه كشتى و زورق بساخت            بر آشفت و بر آب لشكر نشاخت‏
         همانا كه فرسنگ بودى هزار            اگر پاى با راه كردى شمار
         همى راند تا در ميان سه شهر            ز گيتى برين گونه جويند بهر
         بدست چپش مصر و بربر براست            زره در ميانه بر آن سو كه خواست‏
         به پيش اندرون شهر هاماوران            بهر كشورى در سپاهى گران‏
         خبر شد بديشان كه كاوس شاه            بر آمد ز آب زره با سپاه‏
         هم آواز گشتند يك با دگر            سپه را سوى بربر آمد گذر
         يكى گشت چندان يل تيغ زن            به بربرستان در شدند انجمن‏
         سپاهى كه دريا و صحرا و كوه            شد از نعل اسپان ايشان ستوه‏
         نبد شير درّنده را خوابگاه            نه گور ژيان يافت بر دشت راه‏
         پلنگ از بر سنگ و ماهى در آب            هم اندر هوا ابر و پرّان عقاب‏
         همى راه جستند و كى بود راه            دد و دام را بر چنان رزمگاه‏
         چو كاوس لشكر بخشكى كشيد            كس اندر جهان كوه و صحرا نديد
         جهان گفتى از تيغ و ز جوشن است            ستاره ز نوك سنان روشن است‏
         ز بس خود زرّين و زرّين سپر            بگردن بر آورده رخشان تبر
         تو گفتى زمين شد سپهر روان            همى بارد از تيغ هندى روان‏
         ز مغفر هوا گشت چون سندروس            زمين سربسر تيره چون آبنوس‏
         بدرّيد كوه از دم گاودم            زمين آمد از سمّ اسپان بخم‏
         ز بانگ تبيره به بربرستان            تو گفتى زمين گشت لشكرستان‏
         بر آمد ز ايران سپه بوق و كوس            برون رفت گرگين و فرهاد و طوس‏
         و زان سوى گودرز كشواد بود            چو گيو و چو شيدوش و ميلاد بود
         فگندند بر يال اسپان عنان            بزهر آب دادند نوك سنان‏
         چو بر كوهه زين نهادند سر            خروش آمد و چاك چاك تبر
         تو گفتى همى سنگ آهن كنند            و گر آسمان بر زمين برزنند
         بجنبيد كاوس در قلب‏گاه            سپاه اندر آمد به پيش سپاه‏
         جهان گشت تارى سراسر ز گرد            بباريد شنگرف بر لاژورد
         تو گفتى هوا ژاله بارد همى            به سنگ اندرون لاله كارد همى‏
         ز چشم سنان آتش آمد برون            زمين شد بكردار درياى خون‏
         سه لشكر چنان شد ز ايرانيان            كه سر باز نشناختند از ميان‏
         نخستين سپهدار هاماوران            بيفگند شمشير و گرز گران‏
         غمى گشت و ز شاه زنهار خواست            بدانست كان روزگار بلاست‏
         به پيمان كه از شهر هاماوران            سپهبد دهد ساو و باژ گران‏
         ز اسپ و سليح و ز تخت و كلاه            فرستد بنزديك كاوس شاه‏
         چو اين داده باشد برو بگذرد            سپاهش بر و بوم او نسپرد
         ز گوينده بشنيد كاوس كى            برين گفتها پاسخ افگند پى‏
                        شاهنامه، ص: 157
         كه يك سر همه در پناه منيد            پرستنده تاج و گاه منيد
                        [ به زن خواستن كاوس سودابه دختر شاه هاماوران را]
          ازان پس بكاوس گوينده گفت            كه او دخترى دارد اندر نهفت‏
         كه از سرو بالاش زيباترست            ز مشك سيه بر سرش افسرست‏
         ببالا بلند و بگيسو كمند            زبانش چو خنجر لبانش چو قند
         بهشتيست آراسته پر نگار            چو خورشيد تابان بخرم بهار
         نشايد كه باشد بجز جفت شاه            چه نيكو بود شاه را جفت ماه‏
         بجنبيد كاوس را دل ز جاى            چنين داد پاسخ كه اينست راى‏
         گزين كرد شاه از ميان گروه            يكى مرد بيدار دانش پژوه‏
         گرانمايه و گرد و مغزش گران            بفرمود تا شد بهاماوران‏
         [ چنين گفت رايش بمن تازه كن            بياراى مغزش بشيرين سخن‏]
         بگويش كه پيوند ما در جهان            بجويند كار آزموده مهان‏
         كه خورشيد روشن ز تاج منست            زمين پايه تخت عاج منست‏
         هرانكس كه در سايه من پناه            نيابد از و كم شود پايگاه‏
         كنون با تو پيوند جويم همى            رخ آشتى را بشويم همى‏
         پس پرده تو يكى دخترست            شنيدم كه گاه مرا در خورست‏
         كه پاكيزه تخمست و پاكيزه تن            ستوده بهر شهر و هر انجمن‏
         چو داماد يابى چو پور قباد            چنان دان كه خورشيد داد تو داد
         بشد مرد بيدار روشن روان            بنزديك سالار هاماوران‏
         زبان كرد گويا و دل كرد گرم            بياراست لب را بگفتار نرم‏
         ز كاوس دادش فراوان سلام            ازان پس بگفت آنچ بود از پيام‏
         چو بشنيد ازو شاه هاماوران            دلش گشت پر درد و سر شد گران‏
         همى گفت هر چند كو پادشاست            جهاندار و پيروز و فرمان رواست‏
         مرا در جهان اين يكى دخترست            كه از جان شيرين گرامى‏ترست‏
         فرستاده را گر كنم سرد و خوار            ندارم پى و مايه كارزار
         همان به كه اين درد را نيز چشم            بپوشيم و بر دل بخوابيم خشم‏
         چنين گفت با مرد شيرين سخن            كه سر نيست اين آرزو را نه بن‏
         همى خواهد از من گرامى دو چيز            كه آن را سه ديگر ندانيم نيز
         مرا پشت گرمى بد از خواسته            بفرزند بودم دل آراسته‏
         بمن زين سپس جان نماند همى            وگر شاه ايران ستاند همى‏
         سپارم كنون هرچ خواهد بدوى            نتابم سر از راى و فرمان اوى‏
         غمى گشت و سودابه را پيش خواند            ز كاوس با او سخنها براند
         بدو گفت كز مهتر سر فراز            كه هست از مهى و بهى بى‏نياز
         فرستاده چرب‏گوى آمدست            يكى نامه چون زند و استا بدست‏
         همى خواهد از من كه بى‏كام من            ببرّد دل و خواب و آرام من‏
         چه گويى تو اكنون هواى تو چيست            بدين كار بيدار راى تو چيست‏
         بدو گفت سودابه زين چاره نيست            ازو بهتر امروز غمخواره نيست‏
                        شاهنامه، ص: 158
         كسى كو بود شهريار جهان            بر و بوم خواهد همى از مهان‏
         ز پيوند با او چرايى دژم            كسى نشمرد شادمانى بغم‏
         بدانست سالار هاماوران            كه سودابه را آن نيامد گران‏
         فرستاده شاه را پيش خواند            و زان نامدارانش برتر نشاند
         ببستند بندى بر آيين خويش            بران سان كه بود آن زمان دين خويش‏
         بيك هفته سالار هاماوران            همى ساخت آن كار با مهتران‏
         بياورد پس خسرو خسته دل            پرستنده سيصد عمارى چهل‏
         هزار استر و اسپ و اشتر هزار            ز ديبا و دينار كردند بار
         عمارى بماه نو آراسته            پس پشت و پيش اندرون خواسته‏
         يكى لشكر آراسته چون بهشت            تو گفتى كه روى زمين لاله كشت‏
         چو آمد بنزديك كاوس شاه            دل آرام با زيب و با فرّ و جاه‏
         دو ياقوت خندان دو نرگس دژم            ستون دو ابر و چو سيمين قلم‏
         نگه كرد كاوس و خيره بماند            بسودابه بر نام يزدان بخواند
         يكى انجمن ساخت از بخردان            ز بيدار دل پير سر موبدان‏
         سزا ديد سودابه را جفت خويش            ببستند عهدى بر آيين و كيش‏
                        [ گرفتن شاه هاماوران كاوس را]
          غمى بد دل شاه هاماوران            ز هر گونه چاره جست اندران‏
         چو يك هفته بگذشت هشتم پگاه            فرستاده آمد به نزديك شاه‏
         كه گر شاه بيند كه مهمان خويش            بيايد خرامان به ايوان خويش‏
         شود شهر هاماوران ارجمند            چو بينند رخشنده گاه بلند
         بدين گونه با او همى چاره جست            نهان بند او بود رايش درست‏
         مگر شهر و دختر بماند بدوى            نباشدش بر سر يكى باژجوى‏
         بدانست سودابه راى پدر            كه با سور پرخاش دارد بسر
         بكاوس كى گفت كين راى نيست            ترا خود بهاماوران جاى نيست‏
         ترا بى‏بهانه بچنگ آورند            نبايد كه با سور جنگ آورند
         ز بهر منست اين همه گفت و گوى            ترا زين شدن انده آيد بروى‏
         ز سودابه گفتار باور نكرد            نيامدش زيشان كسى را بمرد
         بشد با دليران و كند آوران            بمهمانى‏ء شاه هاماوران‏
         يكى شهر بد شاه را شاهه نام            همه از در جشن و سور و خرام‏
         بدان شهر بودش سراى و نشست            همه شهر سرتاسر آذين ببست‏
         چو در شاهه شد شاه گردن فراز            همه شهر بردند پيشش نماز
         همه گوهر و زعفران ريختند            بدينار و عنبر بر آميختند
         بشهر اندر آواى رود و سرود            بهم بر كشيدند چون تار و پود
         چو ديدش سپهدار هاماوران            پياده شدش پيش با مهتران‏
         ز ايوان سالار تا پيش در            همه در و ياقوت باريد و زر
         بزرّين طبقها فرو ريختند            بسر مشك و عنبر همى بيختند
         بكاخ اندرون تخت زرّين نهاد            نشست از بر تخت كاوس شاد
                        شاهنامه، ص: 159
         همى بود يك هفته با مى بدست            خوش و خرّم آمدش جاى نشست‏
         شب و روز بر پيش چون كهتران            ميان بسته بد شاه هاماوران‏
         ببسته همه لشكرش را ميان            پرستنده بر پيش ايرانيان‏
         بدين گونه تا يك سر ايمن شدند            ز چون و چرا و نهيب و گزند
         همه گفته بودند و آراسته            سگاليده از جاى برخاسته‏
         ز بربر برين گونه آگه شدند            سگالش چنين بود همره شدند
         شبى بانگ بوق آمد و تاختن            كسى را نبد آرزو ساختن‏
         ز بربرستان چون بيامد سپاه            بهاماوران شاد دل گشت شاه‏
         گرفتند ناگاه كاوس را            چو گودرز و چون گيو و چون طوس را
         چه گويد درين مردم پيش بين            چه دانى تو اى كاردان اندرين‏
         چو پيوسته خون نباشد كسى            نبايد برو بودن ايمن بسى‏
         بود نيز پيوسته خونى كه مهر            ببرّد ز تو تا بگرددت چهر
         چو مهر كسى را بخواهى ستود            ببايد بسود و زيان آزمود
         پسر گر بجاه از تو برتر شود            هم از رشك مهر تو لاغر شود
         چنين است گيهان ناپاك راى            بهر باد خيره بجنبد ز جاى‏
         چو كاوس بر خيرگى بسته شد            بهاماوران راى پيوسته شد
         يكى كوه بودش سر اندر سحاب            بر آورده ايزد از قعر آب‏
         يكى دژ بر آورده از كوهسار            تو گفتى سپهرستش اندر كنار
         بدان دژ فرستاد كاوس را            همان گيو و گودرز و هم طوس را
         همان مهتران دگر را به بند            ابا شاه كاوس در دژ فگند
         ز گردان نگهبان دژ شد هزار            همه نامداران خنجر گذار
         سراپرده او بتاراج داد            به پر مايگان بدره و تاج داد
         برفتند پوشيده رويان دو خيل            عمارى يكى در ميانش جليل‏
         كه سودابه را باز جاى آورند            سراپرده را زير پاى آورند
         چو سودابه پوشيدگان را بديد            ز بر جامه خسروى بردريد
         بمشكين كمند اندر آويخت چنگ            بفندق گلان را بخون داد رنگ‏
         بديشان چنين گفت كين كاركرد            ستوده ندارند مردان مرد
         چرا روز جنگش نكردند بند            كه جامش زره بود و تختش سمند
         سپهدار چون گيو و گودرز و طوس            بدرّيد دلتان ز آواى كوس‏
         همى تخت زرّين كمينگه كنيد            ز پيوستگى دست كوته كنيد
         فرستادگان را سگان كرد نام            همى ريخت خونابه بر گل مدام‏
         جدايى نخواهم ز كاوس گفت            و گر چه لحد باشد او را نهفت‏
         چو كاوس را بند بايد كشيد            مرا بى‏گنه سر ببايد بريد
         بگفتند گفتار او با پدر            پر از كين شدش سر پر از خون جگر
         به حصنش فرستاد نزديك شوى            جگر خسته از غم به خون شسته روى‏
         نشستش بيك خانه با شهريار            پرستنده او بود و هم غمگسار
                        [ تاخته كردن افراسياب بر ايران زمين‏]
          چو بسته شد آن شاه ديهيم جوى            سپاهش بايران نهادند روى‏
                        شاهنامه، ص: 160
         پراگنده شد در جهان آگهى            كه گم شد ز پاليز سرو سهى‏
         چو بر تخت زرّين نديدند شاه            بجستن گرفتند هر كس كلاه‏
         ز تركان و از دشت نيزه وران            ز هر سو بيامد سپاهى گران‏
         گران لشكرى ساخت افراسياب            بر آمد سر از خورد و آرام و خواب‏
         از ايران بر آمد ز هر سو خروش            شد آرام گيتى پر از جنگ و جوش‏
         بر آشفت افراسياب آن زمان            بر آويخت با لشكر تازيان‏
         بجنگ اندرون بود لشكر سه ماه            بدادند سرها ز بهر كلاه‏
         چنين است رسم سراى سپنج            گهى ناز و نوش و گهى درد و رنج‏
         سرانجام نيك و بدش بگذرد            شكارست مرگش همى بشكرد
         شكست آمد از ترك بر تازيان            ز بهر فزونى سر آمد زيان‏
         سپاه اندر ايران پراگنده شد            زن و مرد و كودك همه بنده شد
         همه در گرفتند ز ايران پناه            بايرانيان گشت گيتى سياه‏
         دو بهره سوى زاولستان شدند            بخواهش بر پور دستان شدند
         كه ما را ز بدها تو باشى پناه            چو گم شد سر تاج كاوس شاه‏
         دريغست ايران كه ويران شود            كنام پلنگان و شيران شود
         همه جاى جنگى سواران بدى            نشستنگه شهرياران بدى‏
         كنون جاى سختى و رنج و بلاست            نشستنگه تيز چنگ اژدهاست‏
         كسى كز پلنگان بخور دست شير            بدين رنج ما را بود دستگير
         كنون چاره بايد انداختن            دل خويش ازين رنج پرداختن‏
         بباريد رستم ز چشم آب زرد            دلش گشت پر خون و جان پر ز درد
         چنين داد پاسخ كه من با سپاه            ميان بسته‏ام جنگ را كينه خواه‏
         چو يابم ز كاوس شاه آگهى            كنم شهر ايران ز تركان تهى‏
         پس آگاهى آمد ز كاوس شاه            ز بند كمين‏گاه و كار سپاه‏
         سپه را يكايك ز كابل بخواند            ميان بسته بر جنگ و لشكر براند
                        [ پيام فرستادن رستم به نزد شاه هاماوران‏]
          يكى مرد بيدار جوينده راه            فرستاد نزديك كاوس شاه‏
         بنزديك سالار هاماوران            بشد نامدارى ز كند آوران‏
         يكى نامه بنوشت با گيرودار            پر از گرز و شمشير و پر كارزار
         كه بر شاه ايران كمين ساختى            بپيوستن اندر بد انداختى‏
         نه مردى بود چاره جستن بجنگ            نرفتن برسم دلاور پلنگ‏
         كه در جنگ هرگز نسازد كمين            اگر چند باشد دلش پر ز كين‏
         اگر شاه كاوس يابد رها            تو رستى ز چنگ و دم اژدها
         و گرنه بياراى جنگ مرا            بگردن بپيماى هنگ مرا
         [ فرستاده شد نزد هاماوران            بدادش پيام يكايك سران‏]
         [ چو پيغام بشنيد و نامه بخواند            ز كردار خود در شگفتى بماند]
         [ چو بر خواند نامه سرش خيره شد            جهان پيش چشمش همه تيره شد]
         چنين داد پاسخ كه كاوس كى            بهامون دگر نسپرد نيز پى‏
                        شاهنامه، ص: 161
         تو هر گه كه آيى به بربرستان            نبينى مگر تيغ و گرز گران‏
         همين بند و زندانت آراستست            اگر رايت اين آرزو خواستست‏
         بيايم بجنگ تو من با سپاه            برين گونه سازيم آيين و راه‏
         چو بشنيد پاسخ گو پيل تن            دليران لشكر شدند انجمن‏
         سوى راه دريا بيامد بجنگ            كه بر خشك بر بود ره با درنگ‏
         بكشتى و زورق سپاهى گران            بشد تا سر مرز هاماوران‏
         بتاراج و كشتن نهادند روى            ز خون روى كشور شده جوى جوى‏
         خبر شد بشاه هماور ازين            كه رستم نهادست بر رخش زين‏
         ببايست ناگاهش آمد بجنگ            نبد روزگار سكون و درنگ‏
         چو بيرون شد از شهر خود با سپاه            بروز درخشان شب آمد سياه‏
         چپ و راست لشكر بياراستند            بجنگ اندرون نامور خواستند
         گو پيل تن گفت جنگى منم            بآورد گه بر درنگى منم‏
         بر آورد گرز گران را بدوش            برانگيخت رخش و بر آمد خروش‏
         چو ديدند لشكر بر و يال اوى            بچنگ اندرون گرز و گوپال اوى‏
         تو گفتى كه دلشان بر آمد ز تن            ز هولش پراگنده شد انجمن‏
         همان شاه با نامور سركشان            ز رستم چو ديدند يك يك نشان‏
         گريزان بيامد بهاماوران            ز پيش تهمتن سپاهى گران‏
         چو بنشست سالار با راى زن            دو مرد جوان خواست از انجمن‏
         بدان تا فرستد هم اندر زمان            بمصر و ببربر چو باد دمان‏
         يكى نامه هر يك بچنگ اندرون            نوشته بدرد دل از آب خون‏
         كزين پادشاهى بدان نيست دور            بهم بود نيك و بد و جنگ و سور
         گرايدونك باشيد با من يكى            ز رستم نترسم بجنگ اندكى‏
         و گرنه بدان پادشاهى رسد            درازست بر هر سويى دست بد
         چو نامه بنزديك ايشان رسيد            كه رستم بدين دشت لشكر كشيد
         همه دل پر از بيم برخاستند            سپاهى ز كشور بياراستند
         نهادند سر سوى هاماوران            زمين كوه گشت از كران تا كران‏
         سپه كوه تا كوه صف بر كشيد            پى مور شد بر زمين ناپديد
         چو رستم چنان ديد نزديك شاه            نهانى بر افگند مردى براه‏
         كه شاه سه كشور برآراستند            برين گونه از جاى برخاستند
         اگر جنگ را من بجنبم ز جاى            ندانند سر را بدين كين ز پاى‏
         نبايد كزين كين بتو بد رسد            كه كار بد از مردم بد رسد
         مرا تخت بربر نيايد بكار            اگر بد رسد بر تن شهريار
         فرستاده بشنيد و آمد دوان            بنزديك كاوس كى شد نهان‏
         پيام تهمتن همه باز راند            چو بشنيد كاوس خيره بماند
         چنين داد پاسخ كه منديش ازين            نه گسترده از بهر من شد زمين‏
         چنين بود تا بود گردان سپهر            كه با نوش زهرست با جنگ مهر
         و ديگر كه دارنده يار منست            بزرگى و مهرش حصار منست‏
                        شاهنامه، ص: 162
         تو رخش درخشنده را ده عنان            بياراى گوشش بنوك سنان‏
         از يشان يكى زنده اندر جهان            ممان آشكارا نه اندر نهان‏
         فرستاده پاسخ بياورد زود            بر رستم زال زر شد چو دود
         تهمتن چو بشنيد گفتار اوى            بسيچيد و زى جنگ بنهاد روى‏
                        [ رزم كردن رستم با سه شاه و رها شدن كاوس از بند]
          دگر روز لشكر بياراستند            درفش از دو رويه بپيراستند
         بهاماوران بود صد ژنده پيل            يكى لشكرى ساخته بر دو ميل‏
         از آواى گردان بتوفيد كوه            زمين آمد از نعل اسپان ستوه‏
         تو گفتى جهان سربسر آهنست            وگر كوه البرز در جوشنست‏
         پس پشت پيلان درفشان درفش            بگرد اندرون سرخ و زرد و بنفش‏
         بدرّيد چنگ و دل شير نر            عقاب دلاور بيفگند پر
         همى ابر بگداخت اندر هوا            برابر كه ديد ايستادن روا
         سپهبد چو لشكر بهامون كشيد            سپاه سه شاه و سه كشور بديد
         چنين گفت با لشكر سرفراز            كه از نيزه مژگان مداريد باز
         بش و يال بينيد و اسپ و عنان            دو ديده نهاده بنوك سنان‏
         اگر صد هزارند و ما صد سوار            فزونى‏ء لشكر نيايد بكار
         بر آمد درخشيدن تير و خشت            تو گفتى هوا بر زمين لاله كشت‏
         ز خون دشت گفتى ميستان شدست            ز نيزه هوا چون نيستان شدست‏
         بريده ز هر سو سر ترك دار            پراگنده خفتان همه دشت و غار
         تهمتن مران رخش را تيز كرد            ز خون فرومايه پرهيز كرد
         همى تاخت اندر پى شاه شام            بينداخت از باد خمّيده خام‏
         ميانش بحلقه در آورد گرد            تو گفتى خم اندر ميانش فسرد
         ز زين بر گرفتش بكردار گوى            چو چوگان بزخم اندر آمد بدوى‏
         بيفگند و فرهاد دستش ببست            گرفتار شد نامبردار شست‏
         ز خون خاك دريا شد و دشت كوه            ز بس كشته افگنده از هر گروه‏
         شه بربرستان بچنگ گراز            گرفتار شد با چهل رزم ساز
         ز كشته زمين گشت مانند كوه            همان شاه هاماوران شد ستوه‏
         به پيمان كه كاوس را با سران            بر رستم آرد ز هاماوران‏
         سراپرده و گنج و تاج و گهر            پرستنده و تخت و زرّين كمر
         برين بر نهادند و برخاستند            سه كشور سراسر بياراستند
         چو از دژ رها كرد كاوس را            همان گيو و گودرز و هم طوس را
         سليح سه كشور سه گنج سه شاه            سراپرده و لشكر و تاج و گاه‏
         سپهبد جزين خواسته هرچ ديد            بگنج سپهدار ايران كشيد
         بياراست كاوس خورشيدفر            بديباى رومى يكى مهد زر
         ز پيروزه پيكر ز ياقوت گاه            گهر بافته بر جليل سياه‏
         يكى اسپ رهوار زير اندرش            لگامى بزر آژده بر سرش‏
         همه چوب بالاش از عود تر            برو بافته چند گونه گهر
                        شاهنامه، ص: 163
         بسودابه فرمود كاندر نشين            نشست و بخورشيد كرد آفرين‏
         بلشكرگه آورد لشكر ز شهر            ز گيتى برين گونه جويند بهر
         سپاهش فزون شد ز سيصد هزار            زره دار و برگستوانور سوار
         برو انجمن شد ز بربر سوار            ز مصر و ز هاماوران صد هزار
         بيامد گران لشكرى بربرى            سواران جنگ آور لشكرى‏                         [ پيغام فرستادن كاوس به نزديك قيصر روم و افراسياب‏]
          فرستاده شد نزد قيصر ز شاه            سوارى كه اندر نور ديد راه‏
         بفرمود كز نامداران روم            كسى كو بنازد بران مرز و بوم‏
         جهان ديده بايد عنان دار كس            سنان و سپر بايدش يار بس‏
         چنين لشكرى بايد از مرز روم            كه آيند با من بآباد بوم‏
         پس آگاهى آمد ز هاماوران            بدشت سواران نيزه‏وران‏
         كه رستم بمصر و ببربر چه كرد            بران شهرياران بروز نبرد
         دليرى بجستند گرد و سوار            عنان پيچ و مرد افگن و نيزه دار
         نوشتند نامه يكى مردوار            سخنهاى شايسته و آبدار
         كه ما شاه را چاكر و بنده‏ايم            بفرمان و رايش همه زنده‏ايم‏
         چو از گرگساران بيامد سپاه            كه جويند گاه سرافراز شاه‏
         دل ما شد از كار ايشان بدرد            كه دلشان چنين برترى ياد كرد
         همى تاج او خواست افراسياب            ز راه خرد سرش گشته شتاب‏
         برفتيم با نيزه‏هاى دراز            برو تلخ كرديم آرام و ناز
         از يشان و از ما بسى كشته شد            زمانه بهر نيك و بد گشته شد
         كنون كآمد از كار او آگهى            كه تازه شد آن تخت شاهنشهى‏
         همه نامداران شمشير زن            برين كينه گه بر شدند انجمن‏
         چو شه بر گرايد ز بربر عنان            بگردن بر آريم يك سر سنان‏
         زمين كوه تا كوه پر خون كنيم            ز دشمن بيابان چو جيحون كنيم‏
         فرستاده تازى بر افگند و رفت            ببربرستان روى بنهاد و تفت‏
         چو نامه بر شاه ايران رسيد            بران گونه گفتار بايسته ديد
         از يشان پسند آمدش كار كرد            بافراسياب آن زمان نامه كرد
         كه ايران بپرداز و بيشى مجوى            سر ما شد از تو پر از گفت و گوى‏
         ترا شهر توران بسندست خود            بخيره همى دست يازى ببد
         فزونى مجوى ار شدى بى‏نياز            كه درد آردت پيش رنج دراز
         ترا كهترى كار بستن نكوست            نگه داشتن بر تن خويش پوست‏
         ندانى كه ايران نشست منست            جهان سربسر زير دست منست‏
         پلنگ ژيان گر چه باشد دلير            نيارد شدن پيش چنگال شير
         چو آگاهى آمد بافراسياب            سرش پر ز كين گشت و دل پر شتاب‏
         فرستاد پاسخش كين گفت و گوى            نزيبد جز از مردم زشت‏خوى‏
         ترا گر سزا بودى ايران بدان            نيازت نبودى بمازندران‏
         چنين گفت كايران دو رويه مراست            ببايد شنيدن سخنهاى راست‏
                        شاهنامه، ص: 164
         كه پور فريدون نياى منست            همه شهر ايران سراى منست‏
         و ديگر ببازوى شمشير زن            تهى كردم از تازيان انجمن‏
         بشمشير بستانم از كوه تيغ            عقاب اندر آرم ز تاريك ميغ‏
         كنون آمدم جنگ را ساخته            درفش درفشان بر افراخته‏
         فرستاده برگشت مانند باد            سخنها بكاوس كى كرد ياد
         چو بشنيد كاوس گفتار اوى            بياراست لشكر بپيكار اوى‏
         ز بربر بيامد سوى سوريان            يكى لشكرى بى‏كران و ميان‏
         بجنگش بياراست افراسياب            بگردون همى خاك بر زد ز آب‏
         جهان كر شد از ناله بوق و كوس            زمين آهنين شد هوا آبنوس‏
         ز زخم تبرزين و از بس ترنگ            همى موج خون خاست از دشت جنگ‏
         سر بخت گردان افراسياب            بران رزم گاه اندر آمد بخواب‏
         دو بهره ز توران سپه كشته شد            سر سركشان پاك برگشته شد
         سپهدار چون كار زان گونه ديد            بى‏آتش بجوشيد همچون نبيد
         بآواز گفت اى دليران من            گزيده يلان نرّه شيران من‏
         شما را ز بهر چنين روزگار            همى پرورانيدم اندر كنار
         بكوشيد و هم پشت جنگ آوريد            جهان را بكاوس تنگ آوريد
         يلان را بژوپين و خنجر زنيد            دليرانشان سربسر بفگنيد
         همان سگزى رستم شير دل            كه از شير بستد بشمشير دل‏
         بود كز دليرى ببند آوريد            سرش را بدام گزند آوريد
         هر آن كس كه او را بروز نبرد            ز زين پلنگ اندر آرد بگرد
         دهم دختر خويش و شاهى و را            بر آرم سر از برج ماهى و را
         چو تركان شنيدند گفتار اوى            سراسر سوى رزم كردند روى‏
         بشد تيز با لشكر سوريان            بدان سود جستن سر آمد زيان‏
         چو روشن زمانه بران گونه ديد            از انجا سوى شهر توران كشيد
         دلش خسته و كشته لشكر دو بهر            همى نوش جست از جهان يافت زهر
                        [ آراستن كاوس گيتى را]
          بيامد سوى پارس كاوس كى            جهانى بشادى نوافگند پى‏
         بياراست تخت و بگسترد داد            بشادى و خوردن دل اندر نهاد
         فرستاد هر سو يكى پهلوان            جهاندار و بيدار و روشن روان‏
         بمرو و نشاپور و بلخ و هرى            فرستاد بر هر سويى لشكرى‏
         جهانى پر از داد شد يك سره            همى روى بر تافت گرگ از بره‏
         ز بس گنج و زيبايى و فرّهى             پرى و دد و دام گشتش رهى‏
         مهان پيش كاوس كهتر شدند            همه تاج دارانش لشكر شدند
         جهان پهلوانى برستم سپرد            همه روزگار بهى زو شمرد
         يكى خانه كرد اندر البرز كوه            كه ديو اندران رنجها شد ستوه‏
         بفرمود كز سنگ خارا كنند            دو خانه برو هر يكى ده كمند
         بياراست آخُر بسنگ اندرون            ز پولاد ميخ و ز خارا ستون‏
                        شاهنامه، ص: 165
         ببستند اسپان جنگى بدوى            هم اشتر عمارى كش و راه جوى‏
         دو خانه دگر ز آبگينه بساخت            زبرجد بهر جايش اندر نشاخت‏
         چنان ساخت جاى خرام و خورش            كه تن يابد از خوردنى پرورش‏
         دو خانه ز بهر سليح نبرد            بفرمود كز نقره خام كرد
         يكى كاخ زرّين ز بهر نشست            بر آورد و بالاش داده دو شست‏
         نبودى تموز ايچ پيدا ز دى            هوا عنبرين بود و بارانش مى‏
         بايوانش ياقوت برده بكار            ز پيروزه كرده بروبر نگار
         همه ساله روشن بهاران بدى            گلان چون رخ غمگساران بدى‏
         ز درد و غم و رنج دل دور بود            بدى را تن ديو رنجور بود
         بخواب اندر آمد بد روزگار            ز خوبى و از داد آموزگار
         برنجش گرفتار ديوان بدند            ز بادافره او غريوان بدند
                        [ گمراه كردن اهريمن كاوس را و به آسمان رفتن كاوس‏]
          چنان بد كه ابليس روزى پگاه            يكى انجمن كرد پنهان ز شاه‏
         بديوان چنين گفت كامروز كار            برنج و بسختيست با شهريار
         يكى ديو بايد كنون نغز دست            كه داند ز هر گونه راى و نشست‏
         شود جان كاوس بى‏ره كند            بديوان برين رنج كوته كند
         بگرداندش سر ز يزدان پاك            فشاند بر آن فرّ زيباش خاك‏
         شنيدند و بر دل گرفتند ياد            كس از بيم كاوس پاسخ نداد
         يكى ديو دژخيم بر پاى خاست            چنين گفت كين چرب دستى مراست‏
         غلامى بياراست از خويشتن            سخن‏گوى و شايسته انجمن‏
         همى بود تا يك زمان شهريار            ز پهلو برون شد ز بهر شكار
         بيامد بر او زمين بوس داد            يكى دسته گل بكاوس داد
         چنين گفت كين فرّ زيباى تو            همى چرخ گردان سزد جاى تو
         بكام تو شد روى گيتى همه            شبانى و گردنكشان چون رمه‏
         يكى كار ماندست كاندر جهان            نشان تو هرگز نگردد نهان‏
         چه دارد همى آفتاب از تو راز            كه چون گردد اندر نشيب و فراز
         چگونست ماه و شب و روز چيست            برين گردش چرخ سالار كيست‏
         دل شاه ازان ديو بى‏راه شد            روانش ز انديشه كوتاه شد
         گمانش چنان شد كه گردان سپهر            بگيتى مر او را نمودست چهر
         ندانست كين چرخ را مايه نيست            ستاره فراوان و ايزد يكيست‏
         همه زير فرمانش بيچاره‏اند            كه با سوزش و جنگ و پتياره‏اند
         جهان آفرين بى‏نيازست ازين            ز بهر تو بايد سپهر و زمين‏
         پر انديشه شد جان آن پادشا            كه تا چون شود بى‏پر اندر هوا
         ز دانندگان بس بپرسيد شاه            كزين خاك چندست تا چرخ ماه‏
         ستاره شمر گفت و خسرو شنيد            يكى كژّ و ناخوب چاره گزيد
         بفرمود پس تا بهنگام خواب            برفتند سوى نشيم عقاب‏
         ازان بچّه بسيار برداشتند            بهر خانه بر دو بگذاشتند
                        شاهنامه، ص: 166
         همى پرورانيدشان سال و ماه            بمرغ و بگوشت بره چندگاه‏
         چو نيرو گرفتند هر يك چو شير            بدان سان كه غرم آوريدند زير
         ز عود قمارى يكى تخت كرد            سر درزها را بزر سخت كرد
         بپهلوش بر نيزهاى دراز            ببست و بران گونه بر كرد ساز
         بياويخت از نيزه ران بره            ببست اندر انديشه دل يك سره‏
         ازان پس عقاب دلاور چهار            بياورد و بر تخت بست استوار
         نشست از بر تخت كاوس شاه            كه اهريمنش برده بد دل ز راه‏
         چو شد گرسنه تيز پرّان عقاب            سوى گوشت كردند هر يك شتاب‏
         ز روى زمين تخت برداشتند            ز هامون بابر اندر افراشتند
         بدان حد كه رويشان بود نيرو بجاى            سوى گوشت كردند آهنگ و راى‏
         شنيدم كه كاوس شد بر فلك            همى رفت تا بر رسد بر ملك‏
         دگر گفت ازان رفت بر آسمان            كه تا جنگ سازد بتير و كمان‏
         ز هر گونه هست آواز اين            نداند بجز پر خرد راز اين‏
         پريدند بسيار و ماندند باز            چنين باشد آن كس كه گيردش آز
         چو با مرغ پرّنده نيرو نماند            غمى گشت و پرها بخوى در نشاند
         نگونسار گشتند ز ابر سياه            كشان بر زمين از هوا تخت شاه‏
         سوى بيشه شير چين آمدند            بآمل بروى زمين آمدند
         نكردش تباه از شگفتى جهان            همى بودنى داشت اندر نهان‏
         سياوش زو خواست كايد پديد            ببايست لختى چميد و چريد
         بجاى بزرگى و تخت نشست            پشيمانى و درد بودش بدست‏
         بمانده ببيشه درون زار و خوار            نيايش همى كرد با كردگار
                        [ باز آوردن رستم كاوس را]
          همى كرد پوزش ز بهر گناه            مر او را همى جست هر سو سپاه‏
         خبر يافت زو رستم و گيو و طوس            برفتند با لشكرى گشن و كوس‏
         برستم چنين گفت گودرز پير            كه تا كرد مادر مرا سير شير
         همى بينم اندر جهان تاج و تخت            كيان و بزرگان بيدار بخت‏
         چو كاوس نشنيدم اندر جهان            نديدم كس از كهتران و مهان‏
         خرد نيست او را نه دانش نه راى            نه هوشش بجايست و نه دل بجاى‏
         رسيدند پس پهلوانان بدوى            نكوهش‏گر و تيز و پرخاش جوى‏
         بدو گفت گودرز بيمارستان            ترا جاى زيباتر از شارستان‏
         بدشمن دهى هر زمان جاى خويش            نگويى بكس بيهده راى خويش‏
         سه بارت چنين رنج و سختى فتاد            سرت ز آزمايش نگشت اوستاد
         كشيدى سپه را بمازندران            نگر تا چه سختى رسيد اندران‏
         دگر باره مهمان دشمن شدى            صنم بودى اكنون برهمن شدى‏
         بگيتى جز از پاك يزدان نماند            كه منشور تيغ ترا بر نخواند
         بجنگ زمين سربسر تاختى            كنون باسمان نيز پرداختى‏
         پس از تو بدين داستانى كنند            كه شاهى بر آمد بچرخ بلند
                        شاهنامه، ص: 167
         كه تا ماه و خورشيد را بنگرد            ستاره يكايك همى بشمرد
         همان كن كه بيدار شاهان كنند            ستاينده و نيك خواهان كنند
         جز از بندگى پيش يزدان مجوى            مزن دست در نيك و بد جز بدوى‏
         چنين داد پاسخ كه از راستى            نيايد بكار اندرون كاستى‏
         همى داد گفتى و بيداد نيست            ز نام تو جان من آزاد نيست‏
         فرو ماند كاوس و تشوير خورد            ازان نامداران روز نبرد
         بسيچيد و اندر عمارى نشست            پشيمانى و درد بودش بدست‏
         چو آمد بر تخت و گاه بلند            دلش بود زان كار مانده نژند
         چهل روز بر پيش يزدان بپاى            بپيمود خاك و بپرداخت جاى‏
         همى ريخت از ديدگان آب زرد            همى از جهان آفرين ياد كرد
         ز شرم از در كاخ بيرون نرفت            همى پوست گفتى بروبر بكفت‏
         همى ريخت از ديده پالوده خون            همى خواست آمرزش رهنمون‏
         ز شرم دليران منش كرد پست            خرام و در بار دادن ببست‏
         پشيمان شد و درد بگزيد و رنج            نهاده ببخشيد بسيار گنج‏
         همى رخ بماليد بر تيره خاك            نيايش كنان پيش يزدان پاك‏
         چو بگذشت يك چند گريان چنين            ببخشود بر وى جهان آفرين‏
         يكى داد نو ساخت اندر جهان            كه تابنده شد بر كهان و مهان‏
         جهان گفتى از داد ديبا شدست            همان شاه بر گاه زيبا شدست‏
         ز هر كشورى نامور مهترى            كه بر سر نهادى بلند افسرى‏
         بدرگاه كاوس شاه آمدند            و زان سر كشيدن براه آمدند
         زمانه چنان شد كه بود از نخست            بآب وفا روى خسرو بشست‏
         همه مهتران كهتر او شدند            پرستنده و چاكر او شدند
         كجا پادشا دادگر بود و بس            نيازش نيايد بفريادرس‏
         بدين داستان گفتم آنكم شنود            كنون رزم رستم ببايد سرود
                        [ داستان جنگ هفت گردان‏]
          چه گفت آن سراينده مرد دلير            كه ناگه بر آويخت با نرّه شير
         كه گر نام مردى بجويى همى            رخ تيغ هندى بشويى همى‏
         ز بدها نبايدت پرهيز كرد            كه پيش آيدت روز ننگ و نبرد
         زمانه چو آمد بتنگى فراز            هم از تو نگردد به پرهيز باز
         چو همره كنى جنگ را با خرد            دليرت ز جنگ آوران نشمرد
         خرد را و دين را رهى ديگرست            سخنهاى نيكو به بند اندرست‏
         كنون از ره رستم جنگجوى            يكى داستانست با رنگ و بوى‏
         شنيدم كه روزى گو پيل تن            يكى سور كرد از در انجمن‏
         بجايى كجا نام او بد نوند            بدو اندرون كاخهاى بلند
         كجا آذر تيز برزين كنون            بدانجا فرو زد همى رهنمون‏
         بزرگان ايران بدان بزمگاه            شدند انجمن نامور يك سپاه‏
         چو طوس و چو گودرز كشوادگان            چو بهرام و چون گيو آزادگان‏
                        شاهنامه، ص: 168
         چو گرگين و چون زنگه شاوران            چو گستهم و خرّاد جنگ آوران‏
         چو برزين گردنكش تيغ زن            گرازه كجا بد سر انجمن‏
         ابا هر يك از مهتران مرد چند            يكى لشكرى نامدار ارجمند
         نياسود لشكر زمانى ز كار            ز چوگان و تير و نبيد و شكار
         بمستى چنين گفت يك روز گيو            برستم كه اى نامبردار نيو
         گرايدون كه راى شكار آيدت            چو يوز دونده بكار آيدت‏
         بنخچيرگاه رد افراسياب            بپوشيم تابان رخ آفتاب‏
         ز گرد سواران و از يوز و باز            بگيريم آرام روز دراز
         بگور تگاور كمند افگنيم            بشمشير بر شير بند افگنيم‏
         بدان دشت توران شكارى كنيم            كه اندر جهان يادگارى كنيم‏
         بدو گفت رستم كه بى‏كام تو            مبادا گذر تا سرانجام تو
         سحرگه بدان دشت توران شويم            ز نخچير و از تاختن نغنويم‏
         ببودند يك سر برين هم سخن            كسى راى ديگر نيفگند بن‏
         سحرگه چو از خواب برخاستند            بران آرزو رفتن آراستند
         برفتند با باز و شاهين و مهد            گرازنده و شاد تا رود شهد
         بنخچيرگاه رد افراسياب            ز يك دست ريگ و ز يك دست آب‏
         دگر سو سرخس و بيابانش پيش            گله گشته بر دشت آهو و ميش‏
         [ همه دشت پر خرگه و خيمه گشت            از انبوه آهو سراسيمه گشت‏]
         [ ز درّنده شيران زمين شد تهى            به پرّنده مرغان رسيد آگهى‏]
         تلى هر سويى مرغ و نخجير بود            اگر كشته گر خسته تير بود
         ز خنده نياسود لب يك زمان            ببودند روشن دل و شادمان‏
         بيك هفته زين گونه با مى بدست            گهى تاختن گه نشاط نشست‏
         بهشتم تهمتن بيامد پگاه            يكى راى شايسته زد با سپاه‏
         چنين گفت رستم بدان سركشان            بدان گرزداران مردم كشان‏
         كه از ما بافراسياب اين زمان            همانا رسيد آگهى بى‏گمان‏
         يكى چاره سازد بيايد بجنگ            كند دشت نخچير بر يوز تنگ‏
         ببايد طلايه بره بر يكى            كه چون آگهى يابد او اندكى‏
         بيايد دهد آگهى از سپاه            نبايد كه گيرد بد انديش راه‏
         گرازه بزه بر نهاده كمان            بيامد بران كار بسته ميان‏
         سپه را كه چون او نگهدار بود            همه چاره دشمنان خوار بود
         بنخچير و خوردن نهادند روى            نكردند كس ياد پرخاش جوى‏
         پس آگاهى آمد بافراسياب            از يشان شب تيره هنگام خواب‏
         ز لشكر جهان ديدگان را بخواند            ز رستم بسى داستانها براند
         و زان هفت گرد سوار دلير            كه بودند هر يك بكردار شير
         كه ما را ببايد كنون ساختن            بناگاه بردن يكى تاختن‏
         گر اين هفت يل را بچنگ آوريم            جهان پيش كاوس تنگ آوريم‏
         بكردار نخچير بايد شدن            بناگاه لشكر بر ايشان زدن‏
                        شاهنامه، ص: 169
         گزين كرد شمشير زن سى هزار            همه رزمجو از در كارزار
         چنين گفت با نامداران جنگ            كه ما را كنون نيست جاى درنگ‏
         براه بيابان برون تاختند            همه جنگ را گردن افراختند
         ز هر سو فرستاد بى‏مر سپاه            بدان سركشان تا بگيرند راه‏
         گرازه چو گرد سپه را بديد            بيامد سپه را همه بنگريد
         بديد آنك شد روى گيتى سياه            درفش سپهدار توران سپاه‏
         از آنجا چو باد دمان گشت باز            تو گفتى بزخم اندر آمد گراز
         بيامد دمان تا به نخچيرگاه            تهمتن همى خورد مى با سپاه‏
         چنين گفت با رستم شير مرد            كه برخيز و از خرّمى باز گرد
         كه چندان سپاهست كاندازه نيست            ز لشكر بلندى و پستى يكيست‏
         درفش جفا پيشه افراسياب            همى تابد از گرد چون آفتاب‏
         چو بشنيد رستم بخنديد سخت            بدو گفت با ماست پيروز بخت‏
         تو از شاه تركان چه ترسى چنين            ز گرد سواران توران زمين‏
         سپاهش فزون نيست از صد هزار            عنان پيچ و بر گستوانور سوار
         بدين دشت كين بر گر از ما يكيست            همى جنگ تركان بچشم اندكيست‏
         شده هفت گرد سوار انجمن            چنين نامبردار و شمشير زن‏
         يكى باشد از ما و زيشان هزار            سپه چند بايد ز تركان شمار
         برين دشت اگر ويژه تنها منم            كه بر پشت گلرنگ در جوشنم‏
         چنو كينه خواهى بيايد مرا            از ايران سپاهى نبايد مرا
         تو اى مى‏گسار از مى بابلى            بپيماى تا سر يكى بلبلى‏
         بپيمود مى ساقى و داد زود            تهمتن شد از دادنش شاد زود
         بكف بر نهاد آن درخشنده جام            نخستين ز كاوس كى برد نام‏
         كه شاه زمانه مرا ياد باد            هميشه برو بومش آباد باد
         ازان پس تهمتن زمين داد بوس            چنين گفت كين باده بر ياد طوس‏
         سران جهاندار بر خاستند            ابا پهلوان خواهش آراستند
         كه ما را بدين جام مى جاى نيست            بمى با تو ابليس را پاى نيست‏
         مى و گرز يك زخم و ميدان جنگ            جز از تو كسى را نيامد بچنگ‏
         مى بابلى سرخ در جام زرد            تهمتن بروى زواره بخورد
         زواره چو بلبل بكف بر نهاد            هم از شاه كاوس كى كرد ياد
         بخورد و ببوسيد روى زمين            تهمتن بر و بر گرفت آفرين‏
         كه جام برادر برادر خورد            هژبر آنك او جام مى بشكرد
                        [ رزم رستم با تورانيان‏]
          چنين گفت پس گيو با پهلوان            كه اى نازش شهريار و گوان‏
         شوم ره بگيرم بافراسياب            نمانم كه آيد بدين روى آب‏
         سر پل بگيرم بدان بدگمان            بدارمش ازان سوى پل يك زمان‏
         بدان تا بپوشند گردان سليح            كه بر ما سر آمد نشاط و مزيح‏
         بشد تازيان تا سر پل دمان            بزه بر نهاده دو زاغ كمان‏
                        شاهنامه، ص: 170
         چنين تا بنزديكى‏ء پل رسيد            چو آمد درفش جفا پيشه ديد
         كه بگذشته بود او ازين روى آب            بپيش سپاه اندر افراسياب‏
         تهمتن بپوشيد ببر بيان            نشست از بر ژنده پيل ژيان‏
         چو در جوشن افراسيابش بديد            تو گفتى كه هوش از دلش بر پريد
         ز چنگ و بر و بازو و يال او            بگردن برآورده گوپال او
         چو طوس و چو گودرز نيزه گذار            چو گرگين و چون گيو گرد و سوار
         چو بهرام و چون زنگه شاوران            چو فرهاد و برزين جنگ آوران‏
         چنين لشكرى سرفرازان جنگ            همه نيزه و تيغ هندى بچنگ‏
         همه يك سر از جاى برخاستند            بسان پلنگان بياراستند
         بدان گونه شد گيو در كارزار            چو شيرى كه گم كرده باشد شكار
         پس و پيش هر سو همى كوفت گرز            دو تا كرد بسيار بالاى برز
         رميدند ازو رزمسازان چين            بشد خيره سالار توران زمين‏
         ز رستم بترسيد افراسياب            نكرد ايچ بر كينه جستن شتاب‏
         پس لشكر اندر همى راند گرم            گوان را ز لشكر همى خواند نرم‏
         ز توران فراوان سران كشته شد            سر بخت گردنكشان گشته شد
         ز پيران بپرسيد افراسياب            كه اين دشت رزمست گر جاى خواب‏
         كه در رزم جستن دليران بديم            سگالش گرفتيم و شيران بديم‏
         كنون دشت روباه بينم همى            ز رزم آز كوتاه بينم همى‏
         ز مردان توران خنيده تويى            جهان جوى و هم رزمديده تويى‏
         سنان را بتندى يكى برگراى            برو زود زيشان بپرداز جاى‏
         چو پيروزگر باشى ايران تراست            تن پيل و چنگال شيران تراست‏
         چو پيران ز افراسياب اين شنيد            چو از باد آتش دلش بر دميد
         بسيچيد با نامور ده هزار            ز تركان دليران خنجر گذار
         چو آتش بيامد بر پيل تن            كزو بود نيروى جنگ و شكن‏
         تهمتن بلبها برآورده كف            تو گفتى كه بستد ز خورشيد تف‏
         بر انگيخت اسپ و بر آمد خروش            بران سان كه دريا بر آيد بجوش‏
         سپر بر سر و تيغ هندى بمشت            ازان نامداران دو بهره بكشت‏
                        [ رزم الكوس‏]
          نگه كرد افراسياب از كران            چنين گفت با نامور مهتران‏
         كه گر تا شب اين جنگ هم زين نشان            ميان دليران و گردنكشان‏
         بماند نماند سوارى بجاى            نبايست كردن بدين رزم راى‏
         بپرسيد كالكوس جنگى كجاست            كه چندين همى رزم شيران بخواست‏
         بمستى همى گيو را خواستى            همه جنگ با رستم آراستى‏
         هميشه از ايران بدى ياد اوى            كجا شد چنان آتش و باد اوى‏
         بالكوس رفت آگهى زين سخن            كه سالار توران چه افگند بن‏
         بر انگيخت الكوس شبرنگ را            بخون شسته بد بى‏گمان چنگ را
         برون رفت با او ز لشكر سوار            ز مردان جنگى فزون از هزار
         همه با سنان سر افشان شدند            ابا جوشن و گرز و خفتان شدند
                        شاهنامه، ص: 171
         زواره پديدار بد جنگجوى            بدو تيز الكوس بنهاد روى‏
         گمانى چنان برد كو رستمست            بدانست كز تخمه نير مست‏
         زواره بر آويخت با او بهم            چو پيل سرافراز و شير دژم‏
         سنان‏دار نيزه بدو نيم كرد            دل شير جنگى پر از بيم كرد
         بزد دست و تيغ از ميان بر كشيد            ز گرد سران شد زمين ناپديد
         ز كين آوران تيغ بر هم شكست            سوى گرز بردند چون باد دست‏
         بينداخت الكوس گرزى چو كوه            كه از بيم او شد زواره ستوه‏
         بزين اندر از زخم بى‏توش گشت            ز اسپ اندر افتاد و بيهوش گشت‏
         فرود آمد الكوس تنگ از برش            همى خواست از تن بريدن سرش‏
         چو رستم برادر بر انگونه ديد            بكردار آتش سوى او دويد
         بالكوس بر زد يكى بانگ تند            كجا دست شد سست و شمشير كند
         چو الكوس آواى رستم شنيد            دلش گفتى از پوست آمد پديد
         بزين اندر آمد بكردار باد            ز مردى بدل در نيامدش ياد
         بدو گفت رستم كه چنگال شير            نپيموده زان شدستى دلير
         زواره بدرد از بر زين نشست            پر از خون تن و تيغ مانده بدست‏
         برآويخت الكوس با پيل تن            بپوشيد بر زين توزى كفن‏
         يكى نيزه زد بر كمربند اوى            ز دامن نشد دور پيوند اوى‏
         تهمتن يكى نيزه زد بر برش            بخون جگر غرقه شد مغفرش‏
         بنيزه هميدون ز زين بر گرفت            دو لشكر بمانده بدو در شگفت‏
         زدش بر زمين همچو يك لخت كوه            پر از بيم شد جان توران گروه‏
         برين همنشان هفت گرد دلير            كشيدند شمشير برسان شير
         پس پشت ايشان دلاور سران            نهادند بر كتف گرز گران‏
         چنان بر گرفتند لشكر ز جاى            كه پيدا نيامد همى سر ز پاى‏
         بكشتند چندان ز جنگ آوران            كه شد خاك لعل از كران تا كران‏
         فگنده چو پيلان بهر جاى بر            چه با تن چه بى‏تن جدا كرده سر
         به آوردگه جاى گشتن نماند            سپه را ره بر گذشتن نماند
                        [ گريختن افراسياب از رزمگاه‏]
          تهمتن برانگيخت رخش از شتاب            پس پشت جنگ آور افراسياب‏
         چنين گفت با رخش كاى نيك يار            مكن سستى اندر گه كارزار
         كه من شاه را بر تو بى‏جان كنم            بخون سنگ را رنگ مرجان كنم‏
         چنان گرم شد رخش آتش گهر            كه گفتى بر آمد ز پهلوش پر
         ز فتراك بگشاد رستم كمند            همى خواست آورد او را ببند
         بترك اندر افتاد خمّ دوال            سپهدار تركان بدزديد يال‏
         و ديگر كه زير اندرش بادپاى            بكردار آتش بر آمد ز جاى‏
         بجست از كمند گو پيل تن            دهن خشك و ز رنج پر آب تن‏
         ز لشكر هرانكس كه بد جنگ ساز            دو بهره نيامد بخرگاه باز
         اگر كشته بودند اگر خسته تن            گرفتار در دست آن انجمن‏
                        شاهنامه، ص: 172
         ز پر مايه اسپان زرّين ستام            ز ترگ و ز شمشير زرّين نيام‏
         جزين هر چه پر مايه‏تر بود نيز            بايرانيان ماند بسيار چيز
         ميان باز نگشاد كس كشته را            نجستند مردان برگشته را
         بدان دشت نخچير باز آمدند            ز هر نيكويى بى‏نياز آمدند
         نوشتند نامه بكاوس شاه            ز تركان و ز دشت نخچيرگاه‏
         و زان كز دليران نشد كشته كس            زواره ز اسپ اندر افتاد و بس‏
         بران دشت فرخنده بر پهلوان            دو هفته همى بود روشن روان‏
         سيم را بدرگاه شاه آمدند            بديدار فرّخ كلاه آمدند
         چنين است رسم سراى سپنج            يكى زو تن آسان و ديگر برنج‏
         برين و بران روز هم بگذرد            خردمند مردم چرا غم خورد
         سخنهاى اين داستان شد ببن            ز سهراب و رستم سرايم سخن‏ 
                        سهراب‏
                        [ آغاز داستان سهراب‏]
          اگر تند بادى برايد ز كنج            بخاك افگند نارسيده ترنج‏
         ستمكاره خوانيمش ار دادگر            هنرمند دانيمش ار بى‏هنر
         اگر مرگ دادست بيداد چيست            ز داد اين همه بانگ و فرياد چيست‏
         ازين راز جان تو آگاه نيست            بدين پرده اندر ترا راه نيست‏
         همه تا در آز رفته فراز            بكس بر نشد اين در راز باز
         برفتن مگر بهتر آيدش جاى            چو آرام يابد بديگر سراى‏
         دم مرگ چون آتش هولناك            ندارد ز برنا و فرتوت باك‏
         درين جاى رفتن نه جاى درنگ            بر اسپ فنا گر كشد مرگ تنگ‏
         چنان دان كه دادست و بيداد نيست            چو داد آمدش جاى فرياد نيست‏
         جوانى و پيرى بنزديك مرگ            يكى دان چو اندر بدن نيست برگ‏
         دل از نور ايمان گر آگنده            ترا خامشى به كه تو بنده‏
         برين كار يزدان ترا راز نيست            اگر جانت با ديو انباز نيست‏
         بگيتى دران كوش چون بگذرى            سرانجام نيكى بر خود برى‏
         كنون رزم سهراب رانم نخست            ازان كين كه او با پدر چون بجست‏
                        [ آمدن رستم به نخجيرگاه‏]
          ز گفتار دهقان يكى داستان            بپيوندم از گفته باستان‏
         ز موبد برين گونه بر داشت ياد            كه رستم يكى روز از بامداد
         غمى بد دلش ساز نخچير كرد            كمر بست و تركش پر از تير كرد
         سوى مرز توران چو بنهاد روى            چو شير دژاگاه نخچير جوى‏
         چو نزديكى مرز توران رسيد            بيابان سراسر پر از گور ديد
         بر افروخت چون گل رخ تاج بخش            بخنديد و ز جاى بركند رخش‏
                        شاهنامه، ص: 173
         بتير و كمان و بگرز و كمند            بيفگند بر دشت نخچير چند
         ز خاشاك و ز خار و شاخ درخت            يكى آتشى برفروزيد سخت‏
         چو آتش پراگنده شد پيل تن            درختى بجست از در بابزن‏
         يكى نره گورى بزد بر درخت            كه در چنگ او پرّ مرغى نسخت‏
         چو بريان شد از هم بكند و بخورد            ز مغز استخوانش برآورد گرد
         بخفت و بر آسود از روزگار            چمان و چران رخش در مرغزار
         سواران تركان تنى هفت و هشت            بران دشت نخچيرگه برگذشت‏
         يكى اسپ ديدند در مرغزار            بگشتند گرد لب جويبار
         چو بر دشت مر رخش را يافتند            سوى بند كردنش بشتافتند
         گرفتند و بردند پويان بشهر            همى هر يك از رخش جستند بهر
         چو بيدار شد رستم از خواب خوش            بكار آمدش باره دستكش‏
         [ بدان مرغزار اندرون بنگريد            ز هر سو همى بارگى را نديد]
         غمى گشت چون بارگى را نيافت            سراسيمه سوى سمنگان شتافت‏
         همى گفت كاكنون پياده دوان            كجا پويم از ننگ تيره روان‏
         چه گويند گردان كه اسپش كه برد            تهمتن بدين سان بخفت و بمرد
         كنون رفت بايد به بيچارگى            سپردن بغم دل بيكبارگى‏
         كنون بست بايد سليح و كمر            بجايى نشانش بيابم مگر
         همى رفت زين‏سان پر اندوه و رنج            تن اندر عنا و دل اندر شكنج‏
                        [ آمدن رستم به شهر سمنگان‏]
          چو نزديك شهر سمنگان رسيد            خبر زو بشاه و بزرگان رسيد
         كه آمد پياده گو تاج بخش            بنخچيرگه زو رميدست رخش‏
         پذيره شدندش بزرگان و شاه            كسى كو بسر بر نهادى كلاه‏
         بدو گفت شاه سمنگان چه بود            كه يارست با تو نبرد آزمود
         درين شهر ما نيكخواه توايم            ستاده بفرمان و راه توايم‏
         تن و خواسته زير فرمان تست            سر ارجمندان و جان آن تست‏
         چو رستم بگفتار او بنگريد            ز بدها گمانيش كوتاه ديد
         بدو گفت رخشم بدين مرغزار            ز من دور شد بى‏لگام و فسار
         كنون تا سمنگان نشان پى است            و ز آنجا كجا جويبار و نى است‏
         ترا باشد ار بازجويى سپاس            بباشم بپاداش نيكى شناس‏
         گر ايدونك ماند ز من ناپديد            سران را بسى سر ببايد بريد
         بدو گفت شاه اى سزاوار مرد            نيارد كسى با تو اين كار كرد
         تو مهمان من باش و تندى مكن            بكام تو گردد سراسر سخن‏
         يك امشب بمى شاد داريم دل            و ز انديشه آزاد داريم دل‏
         نماند پى رخش فرّخ نهان            چنان باره نامدار جهان‏
         تهمتن بگفتار او شاد شد            روانش ز انديشه آزاد شد
         سزا ديد رفتن سوى خان او            شد از مژده دلشاد مهمان او
         سپهبد بدو داد در كاخ جاى            همى بود در پيش او بر بپاى‏
                        شاهنامه، ص: 174
         ز شهر و ز لشكر مهانرا بخواند            سزاوار با او بشادى نشاند
         گسارنده باده آورد ساز            سيه چشم و گلرخ بتان طراز
         نشستند با رودسازان بهم            بدان تا تهمتن نباشد دژم‏
         چو شد مست و هنگام خواب آمدش            همى از نشستن شتاب آمدش‏
         سزاوار او جاى آرام و خواب            بياراست و بنهاد مشك و گلاب‏
                        [ آمدن تهمينه دختر شاه سمنگان به نزد رستم‏]
          چو يك بهره از تيره شب در گذشت            شباهنگ بر چرخ گردان بگشت‏
         سخن گفتن آمد نهفته براز            در خوابگه نرم كردند باز
         يكى بنده شمعى معنبر بدست            خرامان بيامد ببالين مست‏
         پس پرده اندر يكى ماه روى            چو خورشيد تابان پر از رنگ و بوى‏
         دو ابرو كمان و دو گيسو كمند            ببالا بكردار سرو بلند
         روانش خرد بود و تن جان پاك            تو گفتى كه بهره ندارد ز خاك‏
         از او رستم شير دل خيره ماند            برو بر جهان آفرين را بخواند
         بپرسيد زو گفت نام تو چيست            چه جويى شب تيره كام تو چيست‏
         چنين داد پاسخ كه تهمينه‏ام            تو گويى كه از غم بدو نيمه‏ام‏
         يكى دخت شاه سمنگان منم            ز پشت هژبر و پلنگان منم‏
         بگيتى ز خوبان مرا جفت نيست            چو من زير چرخ كبود اندكيست‏
         كس از پرده بيرون نديدى مرا            نه هرگز كس آوا شنيدى مرا
         بكردار افسانه از هر كسى            شنيدم همى داستانت بسى‏
         كه از شير و ديو و نهنگ و پلنگ            نترسى و هستى چنين تيز چنگ‏
         شب تيره تنها بتوران شوى            بگردى بران مرز و هم نغنوى‏
         بتنها يكى گور بريان كنى            هوا را بشمشير گريان كنى‏
         هر آن كس كه گرز تو بيند بچنگ            بدرّد دل شير و چنگ پلنگ‏
         برهنه چو تيغ تو بيند عقاب            نيارد بنخچير كردن شتاب‏
         نشان كمند تو دارد هژبر            ز بيم سنان تو خون بارد ابر
         چو اين داستانها شنيدم ز تو            بسى لب بدندان گزيدم ز تو
         بجستم همى كفت و يال و برت            بدين شهر كرد ايزد آبشخورت‏
         تراام كنون گر بخواهى مرا            نبيند جزين مرغ و ماهى مرا
         يكى آنك بر تو چنين گشته‏ام            خرد را ز بهر هوا كشته‏ام‏
         و ديگر كه از تو مگر كردگار            نشاند يكى پورم اندر كنار
         مگر چون تو باشد بمردى و زور            سپهرش دهد بهره كيوان و هور
         سه ديگر كه اسپت بجاى آورم            سمنگان همه زير پاى آورم‏
         چو رستم بر انسان پرى چهره ديد            ز هر دانشى نزد او بهره ديد
         و ديگر كه از رخش داد آگهى            نديد ايچ فرجام جز فرّهى 
         بفرمود تا موبدى پر هنر            بيايد بخواهد و را از پدر
         چو بشنيد شاه اين سخن شاد شد            بسان يكى سرو آزاد شد
         [ بدان پهلوان داد آن دخت خويش            بدان سان كه بودست آيين و كيش‏]
                        شاهنامه، ص: 175
         [ بخشنودى و راى و فرمان اوى            بخوبى بياراست پيمان اوى‏]
         [ چو بسپرد دختر بدان پهلوان            همه شاد گشتند پير و جوان‏]
         ز شادى بسى زر بر افشاندند            ابر پهلوان آفرين خواندند
         كه اين ماه نو بر تو فرخنده باد            سر بدسگالان تو كنده باد
         چو انباز او گشت با او براز            ببود آن شب تيره دير و دراز
         چو خورشيد تابان ز چرخ بلند            همى خواست افگند رخشان كمند
         ببازوى رستم يكى مهره بود            كه آن مهره اندر جهان شهره بود
         بدو داد و گفتش كه اين را بدار            اگر دختر آرد ترا روزگار
         بگير و بگيسوى او بر بدوز            بنيك اختر و فال گيتى فروز
         ور ايدونك آيد ز اختر پسر            ببندش ببازو نشان پدر
         ببالاى سام نريمان بود            بمردى و خوى كريمان بود
         فرود آرد از ابر پرّان عقاب            نتابد بتندى بر او آفتاب‏
         [ همى بود آن شب بر ماه روى            همى گفت از هر سخن پيش اوى‏]
         چو خورشيد رخشنده شد بر سپهر            بياراست روى زمين را بمهر
         [ بپدرود كردن گرفتش ببر            بسى بوسه دادش بچشم و بسر]
         [ پرى چهره گريان ازو بازگشت            ابا انده و درد انباز گشت‏]
         [ بر رستم آمد گرانمايه شاه            بپرسيدش از خواب و آرامگاه‏
         چو اين گفته شد مژده دادش برخش            برو شادمان شد دل تاج بخش‏
         بيامد بماليد و زين بر نهاد            شد از رخش رخشان و از شاه شاد
                        [ زادن سهراب از مادرش تهمينه‏]
          چو نه ماه بگذشت بر دخت شاه            يكى پورش آمد چو تابنده ماه‏
         تو گفتى گو پيل تن رستمست            و گر سام شيرست و گر نيرمست‏
         چو خندان شد و چهره شاداب كرد            ورا نام تهمينه سهراب كرد
         چو يك ماه شد همچو يك سال بود            برش چون بر رستم زال بود
         چو سه ساله شد زخم چوگان گرفت            بپنجم دل تير و پيكان گرفت‏
         چو ده ساله شد زان زمين كس نبود            كه يارست با او نبرد آزمود
         بر مادر آمد بپرسيد ز وى            بدو گفت گستاخ با من بگوى‏
         كه من چون ز همشيرگان برترم            همى باسمان اندر آيد سرم‏
         ز تخم كيم و ز كدامين گهر            چه گويم چو پرسد كسى از پدر
         گر اين پرسش از من بماند نهان            نمانم ترا زنده اندر جهان‏
         بدو گفت مادر كه بشنو سخن            بدين شادمان باش و تندى مكن‏
         تو پور گو پيل تن رستمى            ز دستان سامى و از نيرمى‏
         ازيرا سرت ز آسمان برترست            كه تخم تو زان نامور گوهرست‏
         جهان آفرين تا جهان آفريد            سوارى چو رستم نيامد پديد
         چو سام نريمان بگيتى نبود            سرش را نيارست گردون بسود
         يكى نامه از رستم جنگ جوى            بياورد و بنمود پنهان بدوى‏
         سه ياقوت رخشان بسه مهره زر            از ايران فرستاده بودش پدر
                        شاهنامه، ص: 176
         بدو گفت افراسياب اين سخن            نبايد كه داند ز سر تا ببن‏
         پدر گر شناسد كه تو زين نشان            شدستى سرافراز گردنكشان‏
         چو داند بخواندت نزديك خويش            دل مادرت گردد از درد ريش‏
         چنين گفت سهراب كاندر جهان            كسى اين سخن را ندارد نهان‏
         بزرگان جنگ آور از باستان            ز رستم زنند اين زمان داستان‏
         نبرده نژادى كه چونين بود            نهان كردن از من چه آيين بود
         كنون من ز تركان جنگ آوران            فراز آورم لشكرى بى‏كران‏
         برانگيزم از گاه كاوس را            از ايران ببرّم پى طوس را
         برستم دهم تخت و گرز و كلاه            نشانمش بر گاه كاوس شاه‏
         از ايران بتوران شوم جنگ جوى            ابا شاه روى اندر آرم بروى‏
         بگيرم سر تخت افراسياب            سر نيزه بگذارم از آفتاب‏
         چو رستم پدر باشد و من پسر            نبايد بگيتى كسى تاجور
         چو روشن بود روى خورشيد و ماه            ستاره چرا بر فرازد كلاه‏
         ز هر سو سپه شد برو انجمن            كه هم با گهر بود و هم تيغ زن‏
                        [ فرستادن افراسياب بارمان و هومان را به نزديك سهراب‏]
          خبر شد بنزديك افراسياب            كه افگند سهراب كشتى بر آب‏
         هنوز از دهن بوى شير آيدش            همى راى شمشير و تير آيدش‏
         زمين را بخنجر بشويد همى            كنون رزم كاوس جويد همى‏
         سپاه انجمن شد برو بر بسى            نيايد همى يادش از هر كسى‏
         سخن زين درازى چه بايد كشيد            هنر برتر از گوهر ناپديد
         چو افراسياب آن سخنها شنود            خوش آمدش خنديد و شادى نمود
         ز لشكر گزيد از دلاور سران            كسى كو گرايد بگرز گران‏
         ده و دو هزار از دليران گرد            چو هومان و مر بارمان را سپرد
         بگردان لشكر سپهدار گفت            كه اين راز بايد كه ماند نهفت‏
         چو روى اندر آرند هر دو بروى            تهمتن بود بى‏گمان چاره جوى‏
         پدر را نبايد كه داند پسر            كه بندد دل و جان بمهر پدر
         مگر كان دلاور گو سالخورد            شود كشته بر دست اين شير مرد
         ازان پس بسازيد سهراب را            ببنديد يك شب برو خواب را
         برفتند بيدار دو پهلوان            بنزديك سهراب روشن روان‏
         بپيش اندرون هديه شهريار            ده اسپ و ده استر بزين و ببار
         ز پيروزه تخت و ز بيجاده تاج            سر تاج زر پايه تخت عاج‏
         يكى نامه با لابه و دلپسند            نبشته بنزديك آن ارجمند
         كه گر تخت ايران بچنگ آورى            زمانه بر آسايد از داورى‏
         ازين مرز تا آن بسى راه نيست            سمنگان و ايران و توران يكيست‏
         فرستمت هر چند بايد سپاه            تو بر تخت بنشين و بر نه كلاه‏
         بتوران چو هومان و چون بارمان            دلير و سپهبد نبد بى‏گمان‏
         فرستادم اينك بفرمان تو            كه باشند يك چند مهمان تو
                        شاهنامه، ص: 177
         اگر جنگ جويى تو جنگ آورند            جهان بر بدانديش تنگ آورند
         چنين نامه و خلعت شهريار            ببردند با ساز چندان سوار
         بسهراب آگاهى آمد ز راه            ز هومان و از بارمان و سپاه‏
         پذيره بشد با نيا همچو باد            سپه ديد چندان دلش گشت شاد
         چو هومان و را ديد با يال و كفت            فرو ماند هومان ازو در شگفت‏
         بدو داد پس نامه شهريار            ابا هديه و اسپ و استر ببار 
                        [ رسيدن سهراب به دژ سپيد]
          جهانجوى چون نامه شاه خواند            ازان جايگه تيز لشكر براند
         كسى را نبد پاى با او بجنگ            اگر شير پيش آمدى گر پلنگ‏
         دژى بود كش خواندندى سپيد            بران دژ بد ايرانيان را اميد
         نگهبان دژ رزم ديده هجير            كه با زور و دل بود و با دار و گير
         هنوز آن زمان گستهم خرد بود            بخردى گراينده و گرد بود
         يكى خواهرش بود گرد و سوار            بدانديش و گردنكش و نامدار
         چو سهراب نزديكى دژ رسيد            هجير دلاور سپه را بديد
         نشست از بر باد پاى چو گرد            ز دژ رفت پويان بدشت نبرد
         چو سهراب جنگ آور او را بديد            بر آشفت و شمشير كين بر كشيد
         ز لشكر برون تاخت بر سان شير            بپيش هجير اندر آمد دلير
         چنين گفت با رزم ديده هجير            كه تنها بجنگ آمدى خيره خير
         چه مردى و نام و نژاد تو چيست            كه زاينده را بر تو بايد گريست‏
         هجيرش چنين داد پاسخ كه بس            بتركى نبايد مرا يار كس‏
         هجير دلير و سپهبد منم            سرت را هم اكنون ز تن بر كنم‏
         فرستم بنزديك شاه جهان            تنت را كنم زير گل در نهان‏
         بخنديد سهراب كين گفت و گوى            بگوش آمدش تيز بنهاد روى‏
         چنان نيزه بر نيزه بر ساختند            كه از يكدگر باز نشناختند
         يكى نيزه زد بر ميانش هجير            نيامد سنان اندر و جايگير
         سنان باز پس كرد سهراب شير            بن نيزه زد بر ميان دلير
         ز زين برگرفتش بكردار باد            نيامد همى زو بدلش ايچ ياد
         ز اسپ اندر آمد نشست از برش            همى خواست از تن بريدن سرش‏
         بپيچيد و برگشت بر دست راست            غمى شد ز سهراب و زنهار خواست‏
         رها كرد ازو چنگ و زنهار داد            چو خشنود شد پند بسيار داد
         ببستش ببند آنگهى رزمجوى            بنزديك هومان فرستاد اوى‏
         بدژ در چو آگه شدند از هجير            كه او را گرفتند و بردند اسير
         خروش آمد و ناله مرد و زن            كه كم شد هجير اندر آن انجمن‏
                        [ رزم سهراب با گردآفريد]
          چو آگاه شد دختر گژدهم            كه سالار آن انجمن گشت كم‏
         زنى بود برسان گردى سوار            هميشه بجنگ اندرون نامدار
         كجا نام او بود گرد آفريد            زمانه ز مادر چنين ناوريد
         چنان ننگش آمد ز كار هجير            كه شد لاله رنگش بكردار قير
                        شاهنامه، ص: 178
         بپوشيد درع سواران جنگ            نبود اندر آن كار جاى درنگ‏
         نهان كرد گيسو بزير زره            بزد بر سر ترگ رومى گره‏
         فرود آمد از دژ بكردار شير            كمر بر ميان بادپايى بزير
         بپيش سپاه اندر آمد چو گرد            چو رعد خروشان يكى ويله كرد
         كه گردان كدامند و جنگ آوران            دليران و كار آزموده سران‏
         چو سهراب شيراوژن او را بديد            بخنديد و لب را بدندان گزيد
         چنين گفت كامد دگر باره گور            بدام خداوند شمشير و زور
         بپوشيد خفتان و بر سر نهاد            يكى ترگ چينى بكردار باد
         بيامد دمان پيش گرد آفريد            چو دخت كمندافگن او را بديد
         كمان را بزه كرد و بگشاد بر            نبد مرغ را پيش تيرش گذر
         بسهراب بر تير باران گرفت            چپ و راست جنگ سواران گرفت‏
         نگه كرد سهراب و آمدش ننگ            بر آشفت و تيز اندر آمد بجنگ‏
         سپر بر سر آورد و بنهاد روى            ز پيكار خون اندر آمد بجوى‏
         چو سهراب را ديد گرد آفريد            كه بر سان آتش همى بر دميد
         كمان بزه را بباز و فگند            سمندش بر آمد بابر بلند
         سر نيزه را سوى سهراب كرد            عنان و سنان را پر از تاب كرد
         بر آشفت سهراب و شد چون پلنگ            چو بد خواه او چاره‏گر بد بجنگ‏
         عنان برگراييد و برگاشت اسپ            بيامد بكردار آذرگشسپ‏
         زدوده سنان آنگهى در ربود            در آمد بدو هم بكردار دود
         بزد بر كمربند گرد آفريد            زره بر برش يك بيك بردريد
         ز زين بر گرفتش بكردار گوى            چو چوگان بزخم اندر آيد بدوى‏
         چو بر زين بپيچيد گرد آفريد            يكى تيغ تيز از ميان بر كشيد
         بزد نيزه او بدو نيم كرد            نشست از بر اسپ و برخاست گرد
         به آورد با او بسنده نبود            بپيچيد ازو روى و برگاشت زود
         سپهبد عنان اژدها را سپرد            بخشم از جهان روشنايى ببرد
         چو آمد خروشان بتنگ اندرش            بجنبيد و برداشت خود از سرش‏
         رها شد ز بند زره موى اوى            درفشان چو خورشيد شد روى اوى‏
         بدانست سهراب كو دخترست            سر و موى او از در افسرست‏
         شگفت آمدش گفت از ايران سپاه            چنين دختر آيد به آوردگاه‏
         سواران جنگى بروز نبرد            همانا بابر اندر آرند گرد
         ز فتراك بگشاد پيچان كمند            بينداخت و آمد ميانش ببند
         بدو گفت كز من رهايى مجوى            چرا جنگ جويى تو اى ماه روى‏
         نيامد بدامم بسان تو گور            ز چنگم رهايى نيابى مشور
         بدانست كاويخت گرد آفريد            مر آن را جز از چاره درمان نديد
         بدو روى بنمود و گفت اى دلير            ميان دليران بكردار شير
         دو لشكر نظاره برين جنگ ما            برين گرز و شمشير و آهنگ ما
         كنون من گشايم چنين روى و موى            سپاه تو گردد پر از گفت و گوى‏
                        شاهنامه، ص: 179
         كه با دخترى او بدشت نبرد            بدين سان بابر اندر آورد گرد
         نهانى بسازيم بهتر بود            خرد داشتن كار مهتر بود
         ز بهر من آهو ز هر سو مخواه            ميان دو صف بر كشيده سپاه‏
         كنون لشكر و دژ بفرمان تست            نبايد برين آشتى جنگ جست‏
         دژ و گنج و دژبان سراسر تراست            چو آيى بدان ساز كت دل هواست‏
         چو رخساره بنمود سهراب را            ز خوشاب بگشاد عناب را
         يكى بوستان بد در اندر بهشت            ببالاى او سرو دهقان نكشت‏
         دو چشمش گوزن و دو ابرو كمان            تو گفتى همى بشكفد هر زمان‏
         بدو گفت كاكنون ازين بر مگرد            كه ديدى مرا روزگار نبرد
         برين باره دژ دل اندر مبند            كه اين نيست برتر ز ابر بلند
         بپاى آورد زخم كوپال من            نراند كسى نيزه بر يال من‏
         عنان را بپيچيد گرد آفريد            سمند سر افراز بر دژ كشيد
         همى رفت و سهراب با او بهم            بيامد بدرگاه دژ گژدهم‏
         در باره بگشاد گرد آفريد            تن خسته و بسته بر دژ كشيد
         در دژ ببستند و غمگين شدند            پر از غم دل و ديده خونين شدند
         ز آزار گرد آفريد و هجير            پر از درد بودند برنا و پير
         بگفتند كاى نيكدل شير زن            پر از غم بد از تو دل انجمن‏
         كه هم رزم جستى هم افسون و رنگ            نيامد ز كار تو بر دوده ننگ‏
         بخنديد بسيار گرد آفريد            بباره بر آمد سپه بنگريد
         چو سهراب را ديد بر پشت زين            چنين گفت كاى شاه تركان چين‏
         چرا رنجه گشتى كنون باز گرد            هم از آمدن هم ز دشت نبرد
         بخنديد و او را به افسوس گفت            كه تركان ز ايران نيابند جفت‏
         چنين بود و روزى نبودت ز من            بدين درد غمگين مكن خويشتن‏
         همانا كه تو خود ز تركان نه            كه جز بافرين بزرگان نه‏
         بدان زور و بازوى و آن كتف و يال            ندارى كس از پهلوانان همال‏
         و ليكن چو آگاهى آيد بشاه            كه آورد گردى ز توران سپاه‏
         شهنشاه و رستم بجنبد ز جاى            شما با تهمتن نداريد پاى‏
         نماند يكى زنده از لشكرت            ندانم چه آيد ز بد بر سرت‏
         دريغ آيدم كين چنين يال و سفت            همى از پلنگان ببايد نهفت‏
         ترا بهتر آيد كه فرمان كنى            رخ نامور سوى توران كنى‏
         نباشى بس ايمن ببازوى خويش            خورد گاو نادان ز پهلوى خويش‏
         چو بشنيد سهراب ننگ آمدش            كه آسان همى دژ بچنگ آمدش‏
         بزير دژ اندر يكى جاى بود            كجا دژ بدان جاى بر پاى بود
         بتاراج داد آن همه بوم و رست            بيكبارگى دست بد را بشست‏
         چنين گفت كامروز بيگاه گشت            ز پيكارمان دست كوتاه گشت‏
         برآرم بشبگير ازين باره گرد            ببينند آسيب روز نبرد
                        شاهنامه، ص: 180
                        [ نامه گژدهم به نزديك كاوس‏]
          چو بر گشت سهراب گژدهم پير            بياورد و بنشاند مردى دبير
         يكى نامه بنوشت نزديك شاه            برافگند پوينده مردى براه‏
         نخست آفرين كرد بر كردگار            نمود آنگهى گردش روزگار
         كه آمد بر ما سپاهى گران            همه رزم جويان كند آوران‏
         يكى پهلوانى بپيش اندرون            كه سالش ده و دو نباشد فزون‏
         ببالا ز سرو سهى برترست            چو خورشيد تابان بدو پيكرست‏
         برش چون بر پيل و بالاش برز            نديدم كسى را چنان دست و گرز
         چو شمشير هندى بچنگ آيدش            ز دريا و از كوه تنگ آيدش‏
         چو آواز او رعد غرّنده نيست            چو بازوى او تيغ برّنده نيست‏
         هجير دلاور ميان را ببست            يكى باره تيزتگ بر نشست‏
         بشد پيش سهراب رزم آزماى            بر اسپش نديدم فزون زان بپاى‏
         كه بر هم زند مژّه را جنگ جوى            گرايد ز بينى سوى مغز بوى‏
         كه سهرابش از پشت زين بر گرفت            برش ماند زان بازو اندر شگفت‏
         درستست و اكنون بزنهار اوست            پر انديشه جان از پى كار اوست‏
         سواران تركان بسى ديده‏ام            عنان پيچ زين گونه نشنيده‏ام‏
         مبادا كه او در ميان دو صف            يكى مرد جنگ‏آور آورد بكف‏
         بران كوه بخشايش آرد زمين            كه او اسپ تازد برو روز كين‏
         عنان‏دار چون او نديدست كس            تو گفتى كه سام سوارست و بس‏
         بلنديش بر آسمان رفته گير            سر بخت گردان همه خفته گير
         اگر خود شكيبيم يك چند نيز            نكوشيم و ديگر نگوييم چيز
         اگر دم زند شهريار زمين            نراند سپاه و نسازد كمين‏
         دژ و باره گيرد كه خود زور هست            نگيرد كسى دست او را بدست‏
         كه اين باره را نيست پاياب اوى            درنگى شود شير ز اشتاب اوى‏
         چو نامه بمهر اندر آمد بشب            فرستاده را جست و بگشاد لب‏
         [ بگفتش چنان رو كه فردا پگاه            نبيند ترا هيچكس زان سپاه‏]
         فرستاد نامه سوى راه راست            پس نامه آنگاه بر پاى خاست‏
         بنه بر نهاد و سر اندر كشيد            بران راه بى‏راه شد ناپديد
         سوى شهر ايران نهادند روى            سپردند آن باره دژ بدوى‏
                        [ گرفتن سهراب دژ سپيد را]
          چو خورشيد بر زد سر از تيره كوه            ميان را ببستند تركان گروه‏
         سپهدار سهراب نيزه بدست            يكى باركش باره بر نشست‏
         سوى باره آمد يكى بنگريد            بباره درون بس كسى را نديد
         بيامد در دژ گشادند باز            نديدند در دژ يكى رزمساز
         بفرمان همه پيش او آمدند            بجان هر كسى چاره جو آمدند
         چو نامه بنزديك خسرو رسيد            غمى شد دلش كان سخنها شنيد
         گرانمايگان را ز لشكر بخواند            وزين داستان چند گونه براند
         نشستند با شاه ايران بهم            بزرگان لشكر همه بيش و كم‏
                        شاهنامه، ص: 181
         چو طوس و چو گودرز كشواد و گيو            چو گرگين و بهرام و فرهاد نيو
         سپهدار نامه بر ايشان بخواند            بپرسيد بسيار و خيره بماند
         چنين گفت با پهلوانان براز            كه اين كار گردد بما بر دراز
         برين سان كه گژدهم گويد همى            از انديشه دل را بشويد همى‏
         چه سازيم و درمان اين كار چيست            از ايران هم آورد اين مرد كيست‏
         بر آن بر نهادند يك سر كه گيو            بزابل شود نزد سالار نيو
         [ برستم رساند از اين آگهى            كه با بيم شد تخت شاهنشهى‏]
         [ گو پيل تن را بدين رزمگاه            بخواند كه اويست پشت سپاه‏]
         نشست آنگهى راى زد با دبير            كه كارى گزاينده بد ناگزير
                        [ نامه كاوس به رستم و خواندن او از زابلستان‏]
          يكى نامه فرمود پس شهريار            نوشتن بر رستم نامدار
         نخست آفرين كرد بر كردگار            جهاندار و پرورده روزگار
         دگر آفرين كرد بر پهلوان            كه بيدار دل باش و روشن روان‏
         دل و پشت گردان ايران تويى            بچنگال و نيروى شيران تويى‏
         گشاينده بند هاماوران            ستاننده مرز مازندران‏
         ز گرز تو خورشيد گريان شود            ز تيغ تو ناهيد بريان شود
         چو گرد پى رخش تو نيل نيست            هم آورد تو در جهان پيل نيست‏
         كمند تو بر شير بند افگند            سنان تو كوهى ز بن بركند
         تويى از همه بد بايران پناه            ز تو بر فرازند گردان كلاه‏
         گزاينده كارى بد آمد بپيش            كز انديشه آن دلم گشت ريش‏
         نشستند گردان بپيشم بهم            چو خوانديم آن نامه گژدهم‏
         چنان باد كاندر جهان جز تو كس            نباشد بهر كار فريادرس‏
         بدان گونه ديدند گردان نيو            كه پيش تو آيد گرانمايه گيو
         چو نامه بخوانى بروز و بشب            مكن داستان را گشاده دو لب‏
         مگر با سواران بسيار هوش            ز زابل برانى برآرى خروش‏
         بر اينسان كه گژدهم زو ياد كرد            نبايد جز از تو و را هم نبرد
         بگيو آنگهى گفت بر سان دود            عنان تگاور ببايد بسود
         ببايد كه نزديك رستم شوى            بزابل نمانى و گر نغنوى‏
         اگر شب رسى روز را باز گرد            بگويش كه تنگ اندر آمد نبرد
         [ و گرنه فرازست اين مرد گرد            بد انديش را خوار نتوان شمرد]
         ازو نامه بستد بكردار آب            برفت و نجست ايچ آرام و خواب‏
         چو نزديكى زابلستان رسيد            خروش طلايه بدستان رسيد
         تهمتن پذيره شدش با سپاه            نهادند بر سر بزرگان كلاه‏
         پياده شدش گيو و گردان بهم            هر آن كس كه بودند از بيش و كم‏
         ز اسپ اندر آمد گو نامدار            از ايران بپرسيد و ز شهريار
         ز ره سوى ايوان رستم شدند            ببودند يكبار و دم بر زدند
         بگفت آنچ بشنيد و نامه بداد            ز سهراب چندى سخن كرد ياد
                        شاهنامه، ص: 182
         تهمتن چو بشنيد و نامه بخواند            بخنديد و زان كار خيره بماند
         كه ماننده سام گرد از مهان            سوارى پديد آمد اندر جهان‏
         از آزادگان اين نباشد شگفت            ز تركان چنين ياد نتوان گرفت‏
         من از دخت شاه سمنگان يكى            پسر دارم و باشد او كودكى‏
         هنوز آن گرامى نداند كه جنگ            توان كرد بايد گه نام و ننگ‏
         فرستادمش زرّ و گوهر بسى            بر مادر او بدست كسى‏
         چنين پاسخ آمد كه آن ارجمند            بسى بر نيايد كه گردد بلند
         همى مى خورد با لب شير بوى            شود بى‏گمان زود پر خاشجوى‏
         بباشيم يك روز و دم بر زنيم            يكى بر لب خشك نم بر زنيم‏
         ازان پس گراييم نزديك شاه            بگردان ايران نماييم راه‏
         مگر بخت رخشنده بيدار نيست            و گر نه چنين كار دشوار نيست‏
         چو دريا بموج اندر آيد ز جاى            ندارد دم آتش تيز پاى‏
         درفش مرا چون ببيند ز دور            دلش ماتم آرد بهنگام سور
         بدين تيزى اندر نيايد بجنگ            نبايد گرفتن چنين كار تنگ‏
         بمى دست بردند و مستان شدند            ز ياد سپهبد بدستان شدند
         دگر روز شبگير هم پر خمار            بيامد تهمتن بر آراست كار
         ز مستى هم آن روز باز ايستاد            دوم روز رفتن نيامدش ياد
         سه ديگر سحرگه بياورد مى            نيامد ورا ياد كاوس كى‏
         بروز چهارم بر آراست گيو            چنين گفت با گرد سالار نيو
         كه كاوس تندست و هشيار نيست            هم اين داستان بر دلش خوار نيست‏
         غمى بود ازين كار و دل پر شتاب            شده دور ازو خورد و آرام و خواب‏
         بزابلستان گر درنگ آوريم            ز مى باز پيكار و جنگ آوريم‏
         [ شود شاه ايران بما خشمگين            ز ناپاك رايى در آيد بكين‏]
         بدو گفت رستم كه منديش ازين            كه با ما نشورد كس اندر زمين‏
         بفرمود تا رخش را زين كنند            دم اندر دم ناى رويين كنند
         سواران زابل شنيدند ناى            برفتند با ترگ و جوشن ز جاى‏
                        [ خشم گرفتن كاوس بر رستم‏]
          گرازان بدرگاه شاه آمدند            گشاده دل و نيك خواه آمدند
         چو رفتند و بردند پيشش نماز            بر آشفت و پاسخ نداد ايچ باز
         يكى بانگ بر زد بگيو از نخست            پس آنگاه شرم از دو ديده بشست‏
         كه رستم كه باشد كه فرمان من            كند پست و پيچد ز پيمان من‏
         بگير و ببر زنده بردار كن            وزو نيز با من مگردان سخن‏
         ز گفتار او گيو را دل بخست            كه بردى برستم بران گونه دست‏
         برآشفت با گيو و با پيل تن            فرو ماند خيره همه انجمن‏
         بفرمود پس طوس را شهريار            كه رو هر دو را زنده بر كن بدار
         خود از جاى بر خاست كاوس كى            بر افروخت بر سان آتش زنى‏
         بشد طوس و دست تهمتن گرفت            بدو مانده پرخاش جويان شگفت‏
                        شاهنامه، ص: 183
         كه از پيش كاوس بيرون برد            مگر كاندر آن تيزى افسون برد
         تهمتن بر آشفت با شهريار            كه چندين مدار آتش اندر كنار
         همه كارت از يكدگر بدترست            ترا شهريارى نه اندر خورست‏
         تو سهراب را زنده بر دار كن            پر آشوب و بدخواه را خوار كن‏
         بزد تند يك دست بر دست طوس            تو گفتى ز پيل ژيان يافت كوس‏
         ز بالا نگون اندر آمد بسر            برو كرد رستم بتندى گذر
         بدر شد بخشم اندر آمد برخش            منم گفت شيراوژن و تاج بخش‏
         چو خشم آورم شاه كاؤس كيست            چرا دست يازد بمن طوس كيست‏
         زمين بنده و رخش گاه منست            نگين گرز و مغفر كلاه منست‏
         شب تيره از تيغ رخشان كنم            به آوردگه بر سر افشان كنم‏
         سر نيزه و تيغ يار من‏اند            دو بازو و دل شهريار من‏اند
         چه آزاردم او نه من بنده‏ام            يكى بنده آفريننده‏ام‏
         بايران ار ايدون كه سهراب گرد            بيايد نماند بزرگ و نه خرد
         شما هر كسى چاره جان كنيد            خرد را بدين كار پيچان كنيد
         بايران نبينيد ازين پس مرا            شما را زمين پر كرگس مرا
         غمى شد دل نامداران همه            كه رستم شبان بود و ايشان رمه‏
         بگودرز گفتند كين كار تست            شكسته بدست تو گردد درست‏
         سپهبد جز از تو سخن نشنود            همى بخت تو زين سخن نغنود
         بنزديك اين شاه ديوانه رو            و زين در سخن ياد كن نو بنو
         سخنهاى چرب و دراز آورى            مگر بخت گم بوده باز آورى‏
         سپهدار گودرز كشواد رفت            بنزديك خسرو خراميد تفت‏
         بكاوس كى گفت رستم چه كرد            كز ايران بر آوردى امروز گرد
         [ فراموش كردى ز هاماوران            و زان كار ديوان مازندران‏]
         [ كه گويى ورا زنده بر دار كن            ز شاهان نبايد گزافه سخن‏]
         چو او رفت و آمد سپاهى بزرگ            يكى پهلوانى بكردار گرگ‏
         كه دارى كه با او بدشت نبرد            شود بر فشاند برو تيره گرد
         يلان ترا سر بسر گژدهم            شنيدست و ديدست از بيش و كم‏
         همى گويد آن روز هرگز مباد            كه با او سوارى كند رزم ياد
         كسى را كه جنگى چو رستم بود            بيازارد او را خرد كم بود
         چو بشنيد گفتار گودرز شاه            بدانست كو دارد آيين و راه‏
         پشيمان بشد زان كجا گفته بود            ببيهودگى مغزش آشفته بود
         بگودرز گفت اين سخن در خورست            لب پير با پند نيكوترست‏
         خردمند بايد دل پادشا            كه تيزى و تندى نيارد بها
         شما را ببايد بر او شدن            بخوبى بسى داستانها زدن‏
         سرش كردن از تيزى من تهى            نمودن بدو روزگار بهى‏
         چو گودرز برخاست از پيش اوى            پس پهلوان تيز بنهاد روى‏
         برفتند با او سران سپاه            پس رستم اندر گرفتند راه‏
                        شاهنامه، ص: 184
         چو ديدند گرد گو پيل تن            همه نامداران شدند انجمن‏
         ستايش گرفتند بر پهلوان            كه جاويد بادى و روشن روان‏
         جهان سربسر زير پاى تو باد            هميشه سر تخت جاى تو باد
         تو دانى كه كاؤس را مغز نيست            بتيزى سخن گفتنش نغز نيست‏
         بجوشد همانگه پشيمان شود            بخوبى ز سر باز پيمان شود
         تهمتن گر آزرده گردد ز شاه            هم ايرانيان را نباشد گناه‏
         هم او زان سخنها پشيمان شدست            ز تندى بخايد همى پشت دست‏
         تهمتن چنين پاسخ آورد باز            كه هستم ز كاؤس كى بى‏نياز
         مرا تخت زين باشد و تاج ترگ            قبا جوشن و دل نهاده بمرگ‏
         چرا دارم از خشم كاؤس باك            چه كاؤس پيشم چه يك مشت خاك‏
         سرم گشت سير و دلم كرد بس            جز از پاك يزدان نترسم ز كس‏
         ز گفتار چون سير گشت انجمن            چنين گفت گودرز با پيل تن‏
         كه شهر و دليران و لشكر گمان            بديگر سخنها برند اين زمان‏
         كزين ترك ترسنده شد سرفراز            همى رفت زين گونه چندى براز
         كه چونان كه گژدهم داد آگهى            همه بوم و بر كرد بايد تهى‏
         چو رستم همى زو بترسد بجنگ            مرا و ترا نيست جاى درنگ‏
         از آشفتن شاه و پيگار اوى            بديدم بدرگاه بر گفت‏وگوى‏
         ز سهراب يل رفت يك سر سخن            چنين پشت بر شاه ايران مكن‏
         چنين بر شده نامت اندر جهان            بدين بازگشتن مگردان نهان‏
         و ديگر كه تنگ اندر آمد سپاه            مكن تيره بر خيره اين تاج و گاه‏
         برستم بر اين داستانها بخواند            تهمتن چو بشنيد خيره بماند
         بدو گفت اگر بيم دارد دلم            نخواهم كه باشد ز تن بگسلم‏
         ازين ننگ برگشت و آمد براه            گرازان و پويان بنزديك شاه‏
         چو در شد ز در شاه بر پاى خاست            بسى پوزش اندر گذشته بخواست‏
         كه تندى مرا گوهرست و سرشت            چنان زيست بايد كه يزدان بكشت‏
         وزين ناسگاليده بدخواه نو            دلم گشت باريك چون ماه نو
         بدين چاره جستن ترا خواستم            چو دير آمدى تندى آراستم‏
         چو آزرده گشتى تو اى پيل تن            پشيمان شدم خاكم اندر دهن‏
         بدو گفت رستم كه گيهان تراست            همه كهترانيم و فرمان تراست‏
         كنون آمدم تا چه فرمان دهى            روانت ز دانش مبادا تهى‏
         بدو گفت كاؤس كامروز بزم            گزينيم و فردا بسازيم رزم‏
         بياراست رامشگهى شاهوار            شد ايوان بكردار باغ بهار
         ز آواز ابريشم و بانگ ناى            سمن عارضان پيش خسرو بپاى‏
         همى باده خوردند تا نيم شب            ز خنياگران بر گشاده دو لب‏
                        [ لشكر كشيدن كاوس با رستم‏]
          دگر روز فرمود تا گيو و طوس            ببستند شبگير بر پيل كوس‏
         در گنج بگشاد و روزى بداد            سپه بر نشاند و بنه بر نهاد
                        شاهنامه، ص: 185
         سپردار و جوشنوران صد هزار            شمرده بلشكرگه آمد سوار
         يكى لشكر آمد ز پهلو بدشت            كه از گرد ايشان هوا تيره گشت‏
         سراپرده و خيمه زد بر دو ميل            بپوشيد گيتى بنعل و بپيل‏
         هوا نيلگون گشت و كوه آبنوس            بجوشيد دريا ز آواز كوس‏
         همى رفت منزل بمنزل جهان            شده چون شب و روز گشته نهان‏
         درخشيدن خشت و ژوپين ز گرد            چو آتش پس پرده لاجورد
         ز بس گونه گونه سنان و درفش            سپرهاى زرّين و زرّينه كفش‏
         تو گفتى كه ابرى برنگ آبنوس            بر آمد بباريد زو سندروس‏
         جهان را شب و روز پيدا نبود            تو گفتى سپهر و ثريّا نبود
         ازينسان بشد تا در دژ رسيد            بشد خاك و سنگ از جهان ناپديد
         خروشى بلند آمد از ديدگاه            بسهراب گفتند كامد سپاه‏
         چو سهراب زان ديده آوا شنيد            بباره بيامد سپه بنگريد
         بانگشت لشكر بهومان نمود            سپاهى كه آن را كرانه نبود
         چو هومان ز دور آن سپه را بديد            دلش گشت پر بيم و دم در كشيد
         بهومان چنين گفت سهراب گرد            كه انديشه از دل ببايد سترد
         نبينى تو زين لشكر بيكران            يكى مرد جنگى و گرزى گران‏
         كه پيش من آيد به آوردگاه            گر ايدون كه يارى دهد هور و ماه‏
         سليحست بسيار و مردم بسى            سرافراز نامى ندانم كسى‏
         كنون من ببخت رد افراسياب            كنم دشت را همچو درياى آب‏
         بتنگى نداد ايچ سهراب دل            فرود آمد از باره شاداب دل‏
         [ يكى جام مى خواست از مى‏گسار            نكرد ايچ رنجه دل از كارزار]
         و زانسو سراپرده شهريار            كشيدند بر دشت پيش حصار
         ز بس خيمه و مرد و پرده سراى            نماند ايچ بر دشت و بر كوه جاى‏
                        [ كشتن رستم ژنده‏رزم را]
          چو خورشيد گشت از جهان ناپديد            شب تيره بر دشت لشكر كشيد
         تهمتن بيامد بنزديك شاه            ميان بسته جنگ و دل كينه خواه‏
         كه دستور باشد مرا تاجور            از ايدر شوم بى‏كلاه و كمر
         ببينم كه اين نو جهاندار كيست            بزرگان كدامند و سالار كيست‏
         بدو گفت كاؤس كين كار تست            كه بيدار دل بادى و تن درست‏
         تهمتن يكى جامه تركوار            بپوشيد و آمد دوان تا حصار
         بيامد چو نزديكى دژ رسيد            خروشيدن نوش تركان شنيد
         بران دژ درون رفت مرد دلير            چنانچون سوى آهوان نرّه شير
         چو سهراب را ديد بر تخت بزم            نشسته بيك دست او ژنده رزم‏
         بديگر چو هومان سوار دلير            دگر بارمان نام بردار شير
         تو گفتى همه تخت سهراب بود            بسان يكى سرو شاداب بود
         دو بازو بكردار ران هيون            برش چون بر پيل و چهره چو خون‏
         ز تركان بگرد اندرش صد دلير            جوان و سرافراز چون نره شير
                        شاهنامه، ص: 186
         پرستار پنجاه با دست بند            بپيش دل افروز تخت بلند
         همى يك بيك خواندند آفرين            بران برز و بالا و تيغ و نگين‏
         همى ديد رستم مر او را ز دور            نشست و نگه كرد مردان سور
         بشايسته كارى برون رفت ژند            گوى ديد برسان سرو بلند
         بدان لشكر اندر چنو كس نبود            بر رستم آمد بپرسيد زود
         چه مردى بدو گفت با من بگوى            سوى روشنى آى و بنماى روى‏
         تهمتن يكى مشت بر گردنش            بزد تيز و برشد روان از تنش‏
         بدان جايگه خشك شد ژند رزم            نشد ژنده رزم آنگهى سوى بزم‏
         زمانى همى بود سهراب دير            نيامد بنزديك او ژند شير
         بپرسيد سهراب تا ژنده رزم            كجا شد كه جايش تهى شد ز بزم‏
         برفتند و ديدندش افگنده خوار            بر آسوده از بزم و از كارزار
         خروشان ازان درد باز آمدند            شگفتى فرو مانده از كار ژند
         بسهراب گفتند شد ژند رزم            سر آمد برو روز پيگار و بزم‏
         چو بشنيد سهراب برجست زود            بيامد بر ژند بر سان دود
         ابا چاكر و شمع و خنياگران            بيامد ورا ديد مرده چنان‏
         شگفت آمدش سخت و خيره بماند            دليران و گردنكشان را بخواند
         چنين گفت كامشب نبايد غنود            همه شب همى نيزه بايد بسود
         كه گرگ اندر آمد ميان رمه            سگ و مرد را آزمودش همه‏
         اگر يار باشد جهان آفرين            چو نعل سمندم بسايد زمين‏
         ز فتراك زين بر گشايم كمند            بخواهم از ايرانيان كين ژند
         بيامد نشست از بر گاه خويش            گرانمايگان را همه خواند پيش‏
         كه گر كم شد از تخت من ژند رزم            نيامد همى سير جانم ز بزم‏
         چو برگشت رستم بر شهريار            از ايران سپه گيو بد پاسدار
         بره بر گو پيل تن را بديد            بزد دست و گرز از ميان بر كشيد
         يكى بر خروشيد چون پيل مست            سپر بر سر آورد و بنمود دست‏
         بدانست رستم كز ايران سپاه            بشب گيو باشد طلايه براه‏
         بخنديد و زان پس فغان بر كشيد            طلايه چو آواز رستم شنيد
         بيامد پياده بنزديك اوى            چنين گفت كاى مهتر جنگجوى‏
         پياده كجا بوده تيره شب            تهمتن بگفتار بگشاد لب‏
         بگفتش بگيو آن كجا كرده بود            چنان شير مردى كه آزرده بود
         و زان جايگه رفت نزديك شاه            ز تركان سخن گفت و ز بزم‏گاه‏
         ز سهراب و از برز و بالاى اوى            ز بازوى و كتف دلاراى اوى‏
         كه هرگز ز تركان چنين كس نخاست            بكردار سروست بالاش راست‏
         بتوران و ايران نماند بكس            تو گوئى كه سام سور است و بس‏
         و زان مشت بر گردن ژند رزم            كزان پس نيامد برزم و ببزم‏
         بگفتند و پس رود و مى خواستند            همه شب همى لشكر آراستند                         شاهنامه، ص: 187
                        [ پرسيدن سهراب نام سرداران ايران را از هجير]
          چو افگند خور سوى بالا كمند            زبانه بر آمد ز چرخ بلند
         بپوشيد سهراب خفتان جنگ            نشست از بر چرمه سنگ رنگ‏
         يكى تيغ هندى بچنگ اندرش            يكى مغفر خسروى بر سرش‏
         كمندى بفتراك بر شست خم            خم اندر خم و روى كرده دژم‏
         بيامد يكى برز بالا گزيد            بجايى كه ايرانيان را بديد
         بفرمود تا رفت پيشش هجير            بدو گفت كژّى نيايد ز تير
         نشانه نبايد كه خم آورد            چو پيچان شود زخم كم آورد
         بهر كار در پيشه كن راستى            چو خواهى كه نگزايدت كاستى‏
         سخن هر چه پرسم همه راست گوى            متاب از ره راستى هيچ روى‏
         [ چو خواهى كه يابى رهايى ز من            سر افراز باشى بهر انجمن‏]
         [ از ايران هر آنچت بپرسم بگوى            متاب از ره راستى هيچ روى‏]
         سپارم بتو گنج آراسته            بيابى بسى خلعت و خواسته‏
         ور ايدون كه كژّى بود راى تو            همان بند و زندان بود جاى تو
         هجيرش چنين داد پاسخ كه شاه            سخن هر چه پرسد ز ايران سپاه‏
         بگويم همه آنچ دانم بدوى            بكژّى چرا بايدم گفت و گوى‏
         بدو گفت كز تو بپرسم همه            ز گردنكشان و ز شاه و رمه‏
         همه نامداران آن مرز را            چو طوس و چو كاوس و گودرز را
         ز بهرام و از رستم نامدار            ز هر كت بپرسم بمن بر شمار
         بگو كان سراپرده هفت رنگ            بدو اندرون خيمه‏هاى پلنگ‏
         بپيش اندرون بسته صد ژنده پيل            يكى مهد پيروزه برسان نيل‏
         يكى برز خورشيد پيكر درفش            سرش ماه زرّين غلافش بنفش‏
         بقلب سپاه اندرون جاى كيست            ز گردان ايران و را نام چيست‏
         بدو گفت كان شاه ايران بود            بدرگاه او پيل و شيران بود
         و زان پس بدو گفت بر ميمنه            سواران بسيار و پيل و بنه‏
         سراپرده بركشيده سياه            رده گردش اندر ز هر سو سپاه‏
         بگرد اندرش خيمه ز اندازه بيش            پس پشت پيلان و بالاش پيش‏
         زده پيش او پيل پيكر درفش            بدر بر سواران زرّينه كفش‏
         چنين گفت كان طوس نوذر بود            درفشش كجا پيل پيكر بود
         دگر گفت كان سرخ پرده سراى            سواران بسى گردش اندر بپاى‏
         يكى شير پيكر درفشى بزر            درفشان يكى در ميانش گهر
         چنين گفت كان فرّ آزادگان            جهانگير گودرز كشوادگان‏
         بپرسيد كان سبز پرده سراى            يكى لشكرى گشن پيشش بپاى‏
         يكى تخت پر مايه اندر ميان            زده پيش او اختر كاويان‏
         [ برو بر نشسته يكى پهلوان            ابا فرّ و با سفت و يال گوان‏]
         ز هر كس كه بر پاى پيشش بر است            نشسته بيك رش سرش برتر است‏
         يكى باره پيشش ببالاى اوى            كمندى فرو هشته تا پاى اوى‏
                        شاهنامه، ص: 188
         برو هر زمان بر خروشد همى            تو گويى كه در زين بجوشد همى‏
         بسى پيل بر گستوان دار پيش            همى جوشد آن مرد بر جاى خويش‏
         نه مر دست ز ايران ببالاى اوى            نه بينم همى اسپ همتاى اوى‏
         درفشى بديد اژدها پيكرست            بران نيزه بر شير زرّين سرست‏
         چنين گفت كز چين يكى نامدار            بنوّى بيامد بر شهريار
         بپرسيد نامش ز فرّخ هجير            بدو گفت نامش ندارم بوير
         بدين دژ بدم من بدان روزگار            كجا او بيامد بر شهريار
         غمى گشت سهراب را دل ازان            كه جايى ز رستم نيامد نشان‏
         نشان داده بود از پدر مادرش            همى ديد و ديده نبد باورش‏
         همى نام جست از زبان هجير            مگر كان سخنها شود دلپذير
         نبشته بسر بر دگرگونه بود            ز فرمان نكاهد نخواهد فزود
         ازان پس بپرسيد زان مهتران            كشيده سراپرده بد بر كران‏
         سواران بسيار و پيلان بپاى            بر آيد همى ناله كرّ ناى‏
         يكى گرگ پيكر درفش از برش            برآورده از پرده زرّين سرش‏
         بدو گفت كان پور گودرز گيو            كه خوانند گردان و را گيو نيو
         ز گودرزيان مهتر و بهترست            به ايرانيان بر دو بهره سرست‏
         بدو گفت زان سوى تابنده شيد            بر آيد يكى پرده بينم سپيد
         ز ديباى رومى بپيشش سوار            رده بر كشيده فزون از هزار
         پياده سپردار و نيزه وران            شده انجمن لشكرى بى‏كران‏
         نشسته سپهدار بر تخت عاج            نهاده بران عاج كرسى ساج‏
         ز هودج فرو هشته ديبا جليل            غلام ايستاده رده خيل خيل‏
         بر خيمه نزديك پرده سراى            بدهليز چندى پياده بپاى‏
         بدو گفت كو را فريبرز خوان            كه فرزند شاهست و تاج گوان‏
         بپرسيد كان سرخ پرده سراى            بدهليز چندى پياده بپاى‏
         بگرد اندرش سرخ و زرد و بنفش            ز هر گونه بر كشيده درفش‏
         درفشى پس پشت پيكر گراز            سرش ماه زرّين و بالا دراز
         چنين گفت كو را گرازست نام            كه در جنگ شيران ندارد لگام‏
         هشيوار و ز تخمه گيوگان            كه بر درد و سختى نگردد ژكان‏
         نشان پدر جست و با او نگفت            همى داشت آن راستى در نهفت‏
         تو گيتى چه سازى كه خود ساختست            جهاندار ازين كار پرداختست‏
         زمانه نبشته دگرگونه داشت            چنان كو گذارد ببايد گذاشت‏
         دگر باره پرسيد ازان سرفراز            ازان كش بديدار او بد نياز
         ازان پرده سبز و مرد بلند            و زان اسپ و آن تاب داده كمند
         از آن پس هجير سپهبدش گفت            كه از تو سخن را چه بايد نهفت‏
         گر از نام چينى بمانم همى            ازان است كو را ندانم همى‏
         بدو گفت سهراب كين نيست داد            ز رستم نكردى سخن هيچ ياد
         كسى كو بود پهلوان جهان            ميان سپه در نماند نهان‏
                        شاهنامه، ص: 189
         تو گفتى كه بر لشكر او مهترست            نگهبان هر مرز و هر كشورست‏
         چنين داد پاسخ مر او را هجير            كه شايد بدن كان گو شير گير
         كنون رفته باشد بزابلستان            كه هنگام بزمست در گلستان‏
         بدو گفت سهراب كين خود مگوى            كه دارد سپهبد سوى جنگ روى‏
         برامش نشنيد جهان پهلوان            برو بر بخندند پير و جوان‏
         مرا با تو امروز پيمان يكيست            بگوييم و گفتار ما اندكيست‏
         اگر پهلوان را نمايى بمن            سرافراز باشى بهر انجمن‏
         ترا بى‏نيازى دهم در جهان            گشاده كنم گنجهاى نهان‏
         ور ايدون كه اين راز دارى ز من            گشاده بپوشى بمن بر سخن‏
         سرت را نخواهد همى تن بجاى            نگر تا كدامين به آيدت راى‏
         نبينى كه موبد بخسرو چه گفت            بدانگه كه بگشاد راز از نهفت‏
         سخن گفت ناگفته چون گوهرست            كجا نابسوده بسنگ اندرست‏
         چو از بند و پيوند يابد رها            درخشنده مهرى بود بى‏بها
         چنين داد پاسخ هجيرش كه شاه            چو سير آيد از مهر و ز تاج و گاه‏
         نبرد كسى جويد اندر جهان            كه او ژنده پيل اندر آرد ز جان‏
         كسى را كه رستم بود هم نبرد            سرش ز آسمان اندر آيد بگرد
         تنش زور دارد بصد زورمند            سرش برترست از درخت بلند
         چنو خشم گيرد بروز نبرد            چه هم رزم او ژنده پيل و چه مرد
         [ هم آورد او بر زمين پيل نيست            چو گرد پى رخش او نيل نيست‏]
         بدو گفت سهراب از آزادگان            سيه بخت گودرز كشوادگان‏
         چرا چون ترا خواند بايد پسر            بدين زور و اين دانش و اين هنر
         تو مردان جنگى كجا ديده            كه بانگ پى اسپ نشنيده‏
         كه چندين ز رستم سخن بايدت            زبان بر ستودنش بگشايدت‏
         از آتش ترا بيم چندان بود            كه دريا بآرام خندان بود
         چو درياى سبز اندر آيد ز جاى            ندارد دم آتش تيز پاى‏
         سر تيرگى اندر آيد بخواب            چو تيغ از ميان بر كشد آفتاب‏
         بدل گفت پس كار ديده هجير            كه گر من نشان گو شيرگير
         بگويم بدين ترك با زور دست            چنين يال و اين خسروانى نشست‏
         ز لشكر كند جنگ او ز انجمن            بر انگيزد اين باره پيل تن‏
         برين زور و اين كتف و اين يال اوى            شود كشته رستم بچنگال اوى‏
         از ايران نيايد كسى كينه خواه            بگيرد سر تخت كاؤس شاه‏
         چنين گفت موبد كه مردن بنام            به از زنده دشمن بدو شاد كام‏
         اگر من شوم كشته بر دست اوى            نگردد سيه روز چون آب جوى‏
         چو گودرز و هفتاد پور گزين            همه پهلوانان با آفرين‏
         نباشد بايران تن من مباد            چنين دارم از موبد پاك ياد
         كه چون بر كشد از چمن بيخ سرو            سزد گر گيا را نبويد تذرو
         بسهراب گفت اين چه آشفتنست            همه با من از رستمت گفتنست‏
                        شاهنامه، ص: 190
         نبايد ترا جست با او نبرد            برآرد به آوردگاه از تو گرد
         همى پيل تن را نخواهى شكست            همانا كه آسان نيايد بدست‏
                        [ تاختن سهراب بر سپاه كاوس‏]
          چو بشنيد اين گفتهاى درشت            نهان كرد ازو روى و بنمود پشت‏
         ز بالا زدش تند يك پشت دست            بيفگند و آمد بجاى نشست‏
         بپوشيد خفتان و بر سر نهاد            يكى خود چينى بكردار باد
         ز تندى بجوش آمدش خون برگ            نشست از بر باره تيزتگ‏
         خروشيد و بگرفت نيزه بدست            به آوردگه رفت چون پيل مست‏
         كس از نامداران ايران سپاه            نيارست كردن بدو در نگاه‏
         ز پاى و ركيب و ز دست و عنان            ز بازوى و ز آب داده سنان‏
         ازان پس دليران شدند انجمن            بگفتند كاينت گو پيل تن‏
         نشايد نگه كردن اسان بدوى            كه يارد شدن پيش او جنگجوى‏
         ازان پس خروشيد سهراب گرد            همى شاه كاوس را بر شمرد
         چنين گفت با شاه آزاد مرد            كه چون است كارت بدشت نبرد
         چرا كرده نام كاوس كى            كه در جنگ نه تاو دارى نه پى‏
         تنت را برين نيزه بريان كنم            ستاره بدين كار گريان كنم‏
         يكى سخت سوگند خوردم ببزم            بدان شب كجا كشته شد ژندرزم‏
         كز ايران نمانم يكى نيزه دار            كنم زنده كاؤس كى را بدار
         كه دارى از ايرانيان تيز چنگ            كه پيش من آيد بهنگام جنگ‏
         همى گفت و مى بود جوشان بسى            از ايران ندادند پاسخ كسى‏
         خروشان بيامد بپرده سراى            بنيزه در آورد بالا ز جاى‏
         خم آورد زان پس سنان كرد سيخ            بزد نيزه بر كند هفتاد ميخ‏
         سرا پرده يك بهره آمد ز پاى            زهر سو بر آمد دم كرّ ناى‏
         رميد آن دلاور سپاه دلير            بكردار گوران ز چنگال شير
         غمى گشت كاؤس و آواز داد            كزين نامداران فرّخ نژاد
         يكى نزد رستم بريد آگهى            كزين ترك شد مغز گردان تهى‏
         ندارم سوارى و را هم نبرد            از ايران نيارد كس اين كار كرد
         بشد طوس و پيغام كاوس برد            شنيده سخن پيش او بر شمرد
         بدو گفت رستم كه هر شهريار            كه كردى مرا ناگهان خواستار
         گهى گنج بودى گهى ساز بزم            نديدم ز كاؤس جز رنج رزم‏
         بفرمود تا رخش را زين كنند            سواران بروها پر از چين كنند
         ز خيمه نگه كرد رستم بدشت            ز ره گيو را ديد كاندر گذشت‏
         نهاد از بر رخش رخشنده زين            همى گفت گرگين كه بشتاب هين‏
         همى بست بر باره رهّام تنگ            ببر گستوان بر زده طوس چنگ‏
         همى اين بدان آن بدين گفت زود            تهمتن چو از خيمه آوا شنود
         بدل گفت كين كار آهرمنست            نه اين رستخيز از پى يك تنست‏
         بزد دست و پوشيد ببر بيان            ببست آن كيانى كمر بر ميان‏
                        شاهنامه، ص: 191
         نشست از بر رخش و بگرفت راه            زواره نگهبان گاه و سپاه‏
         درفشش ببردند با او بهم            همى رفت پرخاش جوى و دژم‏
         چو سهراب را ديد با يال و شاخ            برش چون بر سام جنگى فراخ‏
         بدو گفت از ايدر بيك سو شويم            بآوردگه هر دو همرو شويم‏
         بماليد سهراب كف را بكف            باوردگه رفت از پيش صف‏
         برستم چنين گفت كاندر گذشت            ز من جنگ و پيكار سوى تو گشت‏
         از ايران نخواهى دگر يار كس            چو من با تو باشم بآورد بس‏
         به آوردگه بر ترا جاى نيست            ترا خود بيك مشت من پاى نيست‏
         ببالا بلندى و با كتف و يال            ستم يافت بالت ز بسيار سال‏
         نگه كرد رستم بدان سرفراز            بدان چنگ و يال و ركيب دراز
         بدو گفت نرم اى جوان مرد گرم            زمين سرد و خشك و سخن گرم و نرم‏
         بپيرى بسى ديدم آوردگاه            بسى بر زمين پست كردم سپاه‏
         تبه شد بسى ديو در جنگ من            نديدم بدان سو كه بودم شكن‏
         نگه كن مرا گر ببينى بجنگ            اگر زنده مانى مترس از نهنگ‏
         مرا ديد در جنگ دريا و كوه            كه با نامداران توران گروه‏
         چه كردم ستاره گواى منست            بمردى جهان زير پاى منست‏
         بدو گفت كز تو بپرسم سخن            همه راستى بايد افگند بن‏
         من ايدون گمانم كه تو رستمى            گر از تخمه نامور نيرمى‏
         چنين داد پاسخ كه رستم نيم            هم از تخمه سام نيرم نيم‏
         كه او پهلوانست و من كهترم            نه با تخت و گاهم نه با افسرم‏
         از اميد سهراب شد نااميد            برو تيره شد روى روز سپيد                         [ رزم رستم با سهراب‏]
          به آوردگه رفت نيزه بكفت            همى ماند از گفت مادر شگفت‏
         يكى تنگ ميدان فرو ساختند            بكوتاه نيزه همى باختند
         نماند ايچ بر نيزه بند و سنان            بچپ باز بردند هر دو عنان‏
         بشمشير هندى بر آويختند            همى ز آهن آتش فرو ريختند
         بزخم اندرون تيغ شد ريز ريز            چه زخمى كه پيدا كند رستخيز
         گرفتند زان پس عمود گران            غمى گشت بازوى كند آوران‏
         ز نيرو عمود اندر آورد خم            دمان بادپايان و گردان دژم‏
         ز اسپان فرو ريخت بر گستوان            زره پاره شد بر ميان گوان‏
         فرو ماند اسپ و دلاور ز كار            يكى را نبد چنگ و بازو بكار
         تن از خوى پر آب و همه كام خاك            زبان گشته از تشنگى چاك چاك‏
         يك از يكدگر ايستادند دور            پر از درد باب و پر از رنج پور
         جهانا شكفتى ز كردار تست            هم از تو شكسته هم از تو درست‏
         ازين دو يكى را نجنبيد مهر            خرد دور بد مهر ننمود چهر
         همى بچّه را باز داند ستور            چه ماهى بدرياچه در دشت گور
         نداند همى مردم از رنج و آز            يكى دشمنى را ز فرزند باز
                        شاهنامه، ص: 192
         همى گفت رستم كه هرگز نهنگ            نديدم كه آيد بدين سان بجنگ‏
         مرا خوار شد جنگ ديو سپيد            ز مردى شد امروز دل نااميد
         جوانى چنين ناسپرده جهان            نه گردى نه نام آورى از مهان‏
         بسيرى رسانيدم از روزگار            دو لشكر نظاره بدين كارزار
         چو آسوده شد باره هر دو مرد            ز آورد و ز بند و ننگ و نبرد
         بزه بر نهادند هر دو كمان            جوانه همان سالخورده همان‏
         زره بود و خفتان و ببر بيان            ز كلك و ز پيكانش نامد زيان‏
         غمى شد دل هر دو از يكدگر            گرفتند هر دو دوال كمر
         تهمتن كه گر دست بردى بسنگ            بكندى ز كوه سيه روز جنگ‏
         كمربند سهراب را چاره كرد            كه بر زين بجنباند اندر نبرد
         ميان جوان را نبود آگهى            بماند از هنر دست رستم تهى‏
         دو شيراوژن از جنگ سير آمدند            همه خسته و گشته دير آمدند
         دگر باره سهراب گرز گران            ز زين بر كشيد و بيفشارد ران‏
         بزد گرز و آورد كتفش بدرد            بپيچيد و درد از دليرى بخورد
         بخنديد سهراب و گفت اى سوار            بزخم دليران نه پايدار
         برزم اندرون رخش گويى خرست            دو دست سوار از همه بتّرست 
         اگر چه گوى سروبالا بود            جوانى كند پير كانا بود
         بسستى رسيد اين ازان آن ازين            چنان تنگ شد بر دليران زمين‏
         كه از يكدگر روى برگاشتند            دل و جان باندوه بگذاشتند
         تهمتن بتوران سپه شد بجنگ            بدانسان كه نخچير بيند پلنگ‏
         ميان سپاه اندر آمد چو گرگ            پراگنده گشت آن سپاه بزرگ‏
         عنان را بپيچيد سهراب گرد            بايرانيان بر يكى حمله برد
         بزد خويشتن را بايران سپاه            ز گرزش بسى نامور شد تباه‏
         دل رستم انديشه كرد بد            كه كاؤس را بى‏گمان بد رسد
         ازين پر هنر ترك نو خاسته            بخفتان بر و بازو آراسته‏
         بلشكرگه خويش تازيد زود            كه انديشه دل بدان گونه بود
         ميان سپه ديد سهراب را            چو مى لعل كرده بخون آب را
         سر نيزه پر خون و خفتان و دست            تو گفتى ز نخچير گشتست مست‏
         غمى گشت رستم چو او را بديد            خروشى چو شير ژيان بركشيد
         بدو گفت كاى ترك خونخواره مرد            از ايران سپه جنگ با تو كه كرد
         چرا دست يازى بسوى همه            چو گرگ آمدى در ميان رمه‏
         بدو گفت سهراب توران سپاه            ازين رزم بودند بر بى‏گناه‏
         تو آهنگ كردى بديشان نخست            كسى با تو پيگار و كينه نجست‏
         بدو گفت رستم كه شد تيره روز            چه پيدا كند تيغ گيتى فروز
         برين دشت هم دار و هم منبرست            كه روشن جهان زير تيغ اندرست‏
         گرايدون كه شمشير با بوى شير            چنين آشنا شد تو هرگز ممير
         بگرديم شبگير با تيغ كين            برو تا چه خواهد جهان آفرين‏
                        شاهنامه، ص: 193
                        [ بازگشتن رستم و سهراب به لشگرگاه‏]
          برفتند و روى هوا تيره گشت            ز سهراب گردون همى خيره گشت‏
         تو گفتى ز جنگش سرشت آسمان            نيارامد از تاختن يك زمان‏
         و گر باره زير اندرش آهنست            شگفتى روانست و رويين تنست‏
         شب تيره آمد سوى لشكرش            ميان سوده از جنگ و از خنجرش‏
         بهومان چنين گفت كامروز هور            بر آمد جهان كرد پر جنگ و شور
         شما را چه كرد آن سوار دلير            كه يال يلان داشت و آهنگ شير
         بدو گفت هومان كه فرمان شاه            چنان بد كز ايدر نجنبد سپاه‏
         همه كار ما سخت ناساز بود            بآورد گشتن چه آغاز بود
         بيامد يكى مرد پرخاش جوى            برين لشكر گشن بنهاد روى‏
         تو گفتى ز مستى كنون خاستست            و گر جنگ با يك تن آراستست‏
         چنين گفت سهراب كو زين سپاه            نكرد از دليران كسى را تباه‏
         از ايرانيان من بسى كشته‏ام            زمين را بخون و گل آغشته‏ام‏
         كنون خوان همى بايد آراستن            ببايد بمى غم ز دل كاستن‏
         و زان روى رستم سپه را بديد            سخن راند با گيو و گفت و شنيد
         كه امروز سهراب رزم آزماى            چگونه بجنگ اندر آورد پاى‏
         چنين گفت با رستم گرد گيو            كزين گونه هرگز نديديم نيو
         بيامد دمان تا بقلب سپاه            ز لشكر بر طوس شد كينه خواه‏
         كه او بود بر زين و نيزه بدست            چو گرگين فرود آمد او بر نشست‏
         بيامد چو با نيزه او را بديد            بكردار شير ژيان بردميد
         عمودى خميده بزد بر برش            ز نيرو بيفتاد ترگ از سرش‏
         نتابيد با او بتابيد روى            شدند از دليران بسى جنگ جوى‏
         ز گردان كسى مايه او نداشت            جز از پيل تن پايه او نداشت‏
         هم آيين پيشين نگه داشتيم            سپاهى برو ساده بگماشتيم‏
         سوارى نشد پيش او يك تنه            همى تاخت از قلب تا ميمنه‏
         غمى گشت رستم ز گفتار اوى            بر شاه كاؤس بنهاد روى‏
         چو كاؤس كى پهلوان را بديد            بر خويش نزديك جايش گزيد
         ز سهراب رستم زبان برگشاد            ز بالا و برزش همى كرد ياد
         كه كس در جهان كودك نارسيد            بدين شير مردى و گردى نديد
         ببالا ستاره بسايد همى            تنش را زمين بر گرايد همى‏
         دو بازو و رانش ز ران هيون            همانا كه دارد ستبرى فزون‏
         بگرز و بتيغ و بتير و كمند            ز هر گونه آزموديم بند
         سرانجام گفتم كه من پيش ازين            بسى گرد را برگرفتم ز زين‏
         گرفتم دوال كمربند اوى            بيفشاردم سخت پيوند اوى‏
         همى خواستم كش ز زين بر كنم            چو ديگر كسانش بخاك افگنم‏
         گر از باد جنبان شود كوه خار            نجنبيد بر زين بر آن نامدار
         چو فردا بيايد بدشت نبرد            بكشتى همى بايدم چاره كرد
                        شاهنامه، ص: 194
         بكوشم ندانم كه پيروز كيست            ببينيم تا راى يزدان به چيست‏
         كزويست پيروزى و فرّ و زور            هم او آفريننده ماه و هور
         بدو گفت كاؤس يزدان پاك            دل بدسگالت كند چاك چاك‏
         من امشب بپيش جهان آفرين            بمالم فراوان دو رخ بر زمين‏
         كزويست پيروزى و دستگاه            بفرمان او تابد از چرخ ماه‏
         كند تازه اين بار كام ترا            بر آرد بخورشيد نام ترا
         بدو گفت رستم كه با فرّ شاه            بر آيد همه كامه نيك خواه‏
         بلشكرگه خويش بنهاد روى            پر انديشه جان و سرش كينه جوى‏
         زواره بيامد خليده روان            كه چون بود امروز بر پهلوان‏
         ازو خوردنى خواست رستم نخست            پس آنگه ز انديشگان دل بشست‏
         چنين راند پيش برادر سخن            كه بيدار دل باش و تندى مكن‏
         بشبگير چون من بآوردگاه            روم پيش آن ترك آورد خواه‏
         بياور سپاه و درفش مرا            همان تخت و زرّينه كفش مرا
         همى باش بر پيش پرده سراى            چو خورشيد تابان بر آيد ز جاى‏
         گر ايدون كه پيروز باشم بجنگ            به آوردگه بر نسازم درنگ‏
         و گر خود دگر گونه گردد سخن            تو زارى مياغاز و تندى مكن‏
         مباشيد يك تن برين رزمگاه            مسازيد جستن سوى رزم راه‏
         يكايك سوى زابلستان شويد            از ايدر بنزديك دستان شويد
         تو خرسند گردان دل مادرم            چنين كرد يزدان قضا بر سرم‏
         بگويش كه تو دل بمن در مبند            كه سودى نداردت بودن نژند
         كس اندر جهان جاودانه نماند            ز گردون مرا خود بهانه نماند
         بسى شير و ديو و پلنگ و نهنگ            تبه شد بچنگم بهنگام جنگ‏
         بسى باره و دژ كه كرديم پست            نياورد كس دست من زير دست‏
         در مرگ را آن بكوبد كه پاى            باسپ اندر آرد بجنبد ز جاى‏
         اگر سال گشتى فزون از هزار            همين بود خواهد سرانجام كار
         چو خرسند گردد بدستان بگوى            كه از شاه گيتى مبر تاب روى‏
         اگر جنگ سازد تو سستى مكن            چنان رو كه او راند از بن سخن‏
         همه مرگ راييم پير و جوان            بگيتى نماند كسى جاودان‏
         ز شب نيمه گفت سهراب بود            دگر نيمه آرامش و خواب بود
                        [ افگندن سهراب رستم را]
          چو خورشيد تابان بر آورد پر            سيه زاغ پرّان فرو برد سر
         تهمتن بپوشيد ببر بيان            نشست از بر ژنده پيل ژيان‏
         كمندى بفتراك بر بست شست            يكى تيغ هندى گرفته بدست‏
         بيامد بران دشت آوردگاه            نهاده بسر بر ز آهن كلاه‏
         همه تلخى از بهر بيشى بود            مبادا كه با آز خويشى بود
         و زان روى سهراب با انجمن            همى مى‏گساريد با رودزن‏
         بهومان چنين گفت كين شير مرد            كه با من همى گردد اندر نبرد
                        شاهنامه، ص: 195
         ز بالاى من نيست بالاش كم            برزم اندرون دل ندارد دژم‏
         بر و كتف و يالش همانند من            تو گوئى كه داننده بر زد رسن‏
         نشانهاى مادر بيابم همى            بدان نيز لختى بتابم همى‏
         گمانى برم من كه او رستمست            كه چون او بگيتى نبرده كمست‏
         نبايد كه من با پدر جنگ جوى            شوم خيره روى اندر آرم بروى‏
         بدو گفت هومان كه در كارزار            رسيدست رستم بمن اندبار
         شنيدم كه در جنگ مازندران            چه كرد آن دلاور بگرز گران‏
         بدين رخش ماند همى رخش اوى            و ليكن ندارد پى و پخش اوى‏
         [ بشبگير چون بر دميد آفتاب            سر جنگ جويان بر آمد ز خواب‏]
         بپوشيد سهراب خفتان رزم            سرش پر ز رزم و دلش پر ز بزم‏
         بيامد خروشان بران دشت جنگ            بچنگ اندرون گرزه گاو رنگ‏
         ز رستم بپرسيد خندان دو لب            تو گفتى كه با او بهم بود شب‏
         كه شب چون بدت روز چون خاستى            ز پيكار بر دل چه آراستى‏
         ز كف بفگن اين گرز و شمشير كين            بزن جنگ و بيداد را بر زمين‏
         نشينيم هر دو پياده بهم            بمى تازه داريم روى دژم‏
         بپيش جهاندار پيمان كنيم            دل از جنگ جستن پشيمان كنيم‏
         همان تا كسى ديگر آيد برزم            تو با من بساز و بياراى بزم‏
         دل من همى با تو مهر آورد            همى آب شرمم بچهر آورد
         همانا كه دارى ز گردان نژاد            كنى پيش من گوهر خويش ياد
         بدو گفت رستم كه اى نامجوى            نبوديم هرگز بدين گفت و گوى‏
         ز كشتى گرفتن سخن بود دوش            نگيرم فريب تو زين در مكوش‏
         نه من كودكم گر تو هستى جوان            بكشتى كمر بسته‏ام بر ميان‏
         بكوشيم و فرجام كار آن بود            كه فرمان و راى جهانبان بود
         بسى گشته‏ام در فراز و نشيب            نيم مرد گفتار و بند و فريب‏
         بدو گفت سهراب كز مرد پير            نباشد سخن زين نشان دلپذير
         مرا آرزو بد كه در بسترت            بر آيد بهنگام هوش از برت‏
         كسى كز تو ماند ستودان كند            بپرّد روان تن بزندان كند
         اگر هوش تو زير دست منست            بفرمان يزدان بساييم دست‏
         از اسپان جنگى فرود آمدند            هشيوار با گبر و خود آمدند
         ببستند بر سنگ اسپ نبرد            برفتند هر دو روان پر ز گرد
         بكشتى گرفتن بر آويختند            ز تن خون و خوى را فرو ريختند
         بزد دست سهراب چون پيل مست            بر آوردش از جاى و بنهاد پست‏
         بكردار شيرى كه بر گور نر            زند چنگ و گور اندر آيد بسر
         نشست از بر سينه پيل تن            پر از خاك چنگال و روى و دهن‏
         يكى خنجرى آبگون بر كشيد            همى خواست از تن سرش را بريد
         بسهراب گفت اى يل شير گير            كمند افگن و گرد و شمشير گير
         دگرگونه‏تر باشد آيين ما            جزين باشد آرايش دين ما
                        شاهنامه، ص: 196
         كسى كو بكشتى نبرد آورد            سر مهترى زير گرد آورد
         نخستين كه پشتش نهد بر زمين            نبرّد سرش گر چه باشد بكين‏
         گرش بار ديگر بزير آورد            ز افگندنش نام شير آورد
         بدان چاره از چنگ آن اژدها            همى خواست كايد ز كشتن رها
         دلير جوان سر بگفتار پير            بداد و ببود اين سخن دلپذير
         [ يكى از دلى و دوم از زمان            سوم از جوانمرديش بى‏گمان‏]
         رها كرد زو دست و آمد بدشت            چو شيرى كه بر پيش آهو گذشت‏
         همى كرد نخچير و يادش نبود            ازان كس كه با او نبرد آزمود
         همى دير شد تا كه هومان چو گرد            بيامد بپرسيدش از هم نبرد
         بهومان بگفت آن كجا رفته بود            سخن هر چه رستم بدو گفته بود
         بدو گفت هومان گرد اى جوان            بسيرى رسيدى همانا ز جان‏
         دريغ اين بر و بازو و يال تو            ميان يلى چنگ و گوپال تو
         هژبرى كه آورده بودى بدام            رها كردى از دام و شد كار خام‏
         نگه كن كزين بيهده كار كرد            چه آرد بپيشت بديگر نبرد
         بگفت و دل از جان او بر گرفت            پرانده همى ماند ازو در شگفت‏
         بلشكرگه خويش بنهاد روى            بخشم و دل از غم پر از كار اوى‏
         يكى داستان زد برين شهريار            كه دشمن مدار ار چه خردست خوار
         چو رستم ز دست وى آزاد شد            بسان يكى تيغ پولاد شد
         خرامان بشد سوى آب روان            چنانچون شده باز يابد روان‏
         بخورد آب و روى و سر و تن بشست            بپيش جهان آفرين شد نخست‏
         همى خواست پيروزى و دستگاه            نبود آگه از بخشش هور و ماه‏
         كه چون رفت خواهد سپهر از برش            بخواهد ربودن كلاه از سرش‏
         و زان آبخور شد بجاى نبرد            پر انديشه بودش دل و روى زرد
         همى تاخت سهراب چون پيل مست            كمندى ببازو كمانى بدست‏
         گرازان و بر گور نعره زنان            سمندش جهان و جهان را كنان‏
         همى ماند رستم ازو در شگفت            ز پيگارش اندازه‏ها بر گرفت‏
         چو سهراب شيراوژن او را بديد            ز باد جوانى دلش بر دميد
         چنين گفت كاى رسته از چنگ شير            جدا مانده از زخم شير دلير 
                        [ كشته شدن سهراب به دست رستم‏]
          دگر باره اسپان ببستند سخت            بسر بر همى گشت بد خواه بخت‏
         بكشتى گرفتن نهادند سر            گرفتند هر دو دوال كمر
         هر آنگه كه خشم آورد بخت شوم            كند سنگ خارا بكردار موم‏
         سر افراز سهراب با زور دست            تو گفتى سپهر بلندش ببست‏
         غمى بود رستم بيازيد چنگ            گرفت آن برو يال جنگى پلنگ‏
         خم آورد پشت دلير جوان            زمانه بيامد نبودش توان‏
         زدش بر زمين بر بكردار شير            بدانست كو هم نماند بزير
         سبك تيغ تيز از ميان بر كشيد            بر شير بيدار دل بردريد
                        شاهنامه، ص: 197
         بپيچيد زان پس يكى آه كرد            ز نيك و بد انديشه كوتاه كرد
         بدو گفت كين بر من از من رسيد            زمانه بدست تو دادم كليد
         تو زين بى‏گناهى كه اين كوژ پشت            مرا بر كشيد و بزودى بكشت‏
         ببازى بگويند همسال من            بخاك اندر آمد چنين يال من‏
         نشان داد مادر مرا از پدر            ز مهر اندر آمد روانم بسر
         هر آنگه كه تشنه شدستى بخون            بيالودى آن خنجر آبگون‏
         زمانه بخون تو تشنه شود            بر اندام تو موى دشنه شود
         كنون گر تو در آب ماهى شوى            و گر چون شب اندر سياهى شوى‏
         و گر چون ستاره شوى بر سپهر            ببرّى ز روى زمين پاك مهر
         بخواهد هم از تو پدر كين من            چو بيند كه خاكست بالين من‏
         ازين نامداران گردنكشان            كسى هم برد سوى رستم نشان‏
         كه سهراب كشتست و افگنده خوار            ترا خواست كردن همى خواستار
         چو بشنيد رستم سرش خيره گشت            جهان پيش چشم اندرش تيره گشت‏
         بپرسيد زان پس كه آمد بهوش            بدو گفت با ناله و با خروش‏
         كه اكنون چه دارى ز رستم نشان            كه كم باد نامش ز گردنكشان‏
         بدو گفت ار ايدونكه رستم تويى            بكشتى مرا خيره از بد خويى‏
         ز هر گونه بودمت رهنماى            نجنبيد يك ذرّه مهرت ز جاى‏
         چو برخاست آواز كوس از درم            بيامد پر از خون دو رخ مادرم‏
         همى جانش از رفتن من بخست            يكى مهره بر بازوى من ببست‏
         مرا گفت كين از پدر يادگار            بدار و ببين تا كى آيد بكار
         كنون كارگر شد كه بيكار گشت            پسر پيش چشم پدر خوار گشت‏
         همان نيز مادر بروشن روان            فرستاد با من يكى پهلوان‏
         بدان تا پدر را نمايد بمن            سخن بر گشايد بهر انجمن‏
         چو آن نامور پهلوان كشته شد            مرا نيز هم روز برگشته شد
         كنون بند بگشاى از جوشنم            برهنه نگه كن تن روشنم‏
         چو بگشاد خفتان و آن مهره ديد            همه جامه بر خويشتن بر دريد
         همى گفت كاى كشته بر دست من            دلير و ستوده بهر انجمن‏
         همى ريخت خون و همى كند موى            سرش پر ز خاك و پر از آب روى‏
         بدو گفت سهراب كين بد تريست            بآب دو ديده نبايد گريست‏
         ازين خويشتن كشتن اكنون چه سود            چنين رفت و اين بودنى كار بود
         چو خورشيد تابان ز گنبد بگشت            تهمتن نيامد بلشكر ز دشت‏
         ز لشكر بيامد هشيوار بيست            كه تا اندر آوردگه كار چيست‏
         دو اسپ اندر آن دشت بر پاى بود            پر از گرد رستم دگر جاى بود
         گو پيل تن را چو بر پشت زين            نديدند گردان بران دشت كين‏
         گمانشان چنان بد كه او كشته شد            سر نامداران همه گشته شد
         بكاؤس كى تاختند آگهى            كه تخت مهى شد ز رستم تهى‏
         ز لشكر بر آمد سراسر خروش            زمانه يكايك بر آمد بجوش‏
                        شاهنامه، ص: 198
         بفرمود كاؤس تا بوق و كوس            دميدند و آمد سپهدار طوس‏
         ازان پس بدو گفت كاؤس شاه            كز ايدر هيونى سوى رزمگاه‏
         بتازيد تا كار سهراب چيست            كه بر شهر ايران ببايد گريست‏
         اگر كشته شد رستم جنگجوى            از ايران كه يارد شدن پيش اوى‏
         بانبوه زخمى ببايد زدن            برين رزمگه بر نشايد بدن‏
         چو آشوب بر خاست از انجمن            چنين گفت سهراب با پيل تن‏
         كه اكنون كه روز من اندر گذشت            همه كار تركان دگر گونه گشت‏
         همه مهربانى بران كن كه شاه            سوى جنگ تركان نراند سپاه‏
         كه ايشان ز بهر مرا جنگجوى            سوى مرز ايران نهادند روى‏
         بسى روز را داده بودم نويد            بسى كرده بودم ز هر در اميد
         نبايد كه بينند رنجى براه            مكن جز بنيكى بر ايشان نگاه‏
         نشست از بر رخش رستم چو گرد            پر از خون رخ و لب پر از باد سرد
         بيامد بپيش سپه با خروش            دل از كرده خويش با درد و جوش‏
         چو ديدند ايرانيان روى اوى            همه بر نهادند بر خاك روى‏
         ستايش گرفتند بر كردگار            كه او زنده باز آمد از كارزار
         چو زان گونه ديدند بر خاك سر            دريده برو جامه و خسته بر
         بپرسش گرفتند كين كار چيست            ترا دل برين گونه از بهر كيست‏
         بگفت آن شگفتى كه خود كرده بود            گرامى‏تر خود بيازرده بود
         همه بر گرفتند با او خروش            زمين پر خروش و هوا پر ز جوش‏
         چنين گفت با سر فرازان كه من            نه دل دارم امروز گويى نه تن‏
         شما جنگ تركان مجوييد كس            همين بد كه من كردم امروز بس‏
         چو برگشت ازان جايگه پهلوان            بيامد بر پور خسته روان‏
         بزرگان برفتند با او بهم            چو طوس و چو گودرز و چون گستهم‏
         همه لشكر از بهر آن ارجمند            زبان برگشادند يك سر ز بند
         كه درمان اين كار يزدان كند            مگر كين سخن بر تو آسان كند
         يكى دشنه بگرفت رستم بدست            كه از تن ببرّد سر خويش پست‏
         بزرگان بدو اندر آويختند            ز مژگان همى خون فرو ريختند
         بدو گفت گودرز كاكنون چه سود            كه از روى گيتى بر آرى تو دود
         تو بر خويشتن گر كنى صد گزند            چه آسانى آيد بدان ارجمند
         اگر ماند او را بگيتى زمان            بماند تو بى‏رنج با او بمان‏
         و گر زين جهان اين جوان رفتنيست            بگيتى نگه كن كه جاويد كيست‏
         شكاريم يك سر همه پيش مرگ            سرى زير تاج و سرى زير ترگ‏
                        [ نوشدارو خواستن رستم از كاوس‏]
          بگودرز گفت آن زمان پهلوان            كز ايدر برو زود روشن روان‏
         پيامى ز من پيش كاؤس بر            بگويش كه ما را چه آمد بسر
         بدشنه جگرگاه پور دلير            دريدم كه رستم مماناد دير
         گرت هيچ يادست كردار من            يكى رنجه كن دل بتيمار من‏
                        شاهنامه، ص: 199
         ازان نوشدارو كه در گنج تست            كجا خستگان را كند تن درست‏
         بنزديك من با يكى جام مى            سزد گر فرستى هم اكنون بپى‏
         مگر كو ببخت تو بهتر شود            چو من پيش تخت تو كهتر شود
         بيامد سپهبد بكردار باد            بكاؤس يك سر پيامش بداد
         بدو گفت كاؤس كز انجمن            اگر زنده ماند چنان پيل تن‏
         شود پشت رستم بنيرو ترا            هلاك آورد بى‏گمانى مرا
         اگر يك زمان زو بمن بد رسد            نسازيم پاداش او جز به بد
         كجا گنجد او در جهان فراخ            بدان فرّ و آن برز و آن يال و شاخ‏
         شنيدى كه او گفت كاوس كيست            گر او شهريارست پس طوس كيست‏
         كجا باشد او پيش تختم بپاى            كجا راند او زير فرّ هماى‏
         چو بشنيد گودرز بر گشت زود            بر رستم آمد بكردار دود
         بدو گفت خوى بد شهريار            درختيست خنگى هميشه ببار
         ترا رفت بايد بنزديك او            درفشان كنى جان تاريك او
                        [ زارى كردن رستم بر سهراب‏]
          بفرمود رستم كه تا پيش كار            يكى جامه افگند بر جويبار
         جوان را بران جامه آن جايگاه            بخوابيد و آمد بنزديك شاه‏
         گو پيل تن سر سوى راه كرد            كس آمد پسش زود و آگاه كرد
         كه سهراب شد زين جهان فراخ            همى از تو تابوت خواهد نه كاخ‏
         پدر جست و بر زد يكى سرد باد            بناليد و مژگان بهم بر نهاد
         پياده شد از اسپ رستم چو باد            بجاى كله خاك بر سر نهاد
         همى گفت زار اى نبرده جوان            سر افراز و از تخمه پهلوان‏
         نبيند چو تو نيز خورشيد و ماه            نه جوشن نه تخت و نه تاج و كلاه‏
         كرا آمد اين پيش كامد مرا            بكشتم جوانى بپيران سرا
         نبيره جهاندار سام سوار            سوى مادر از تخمه نامدار
         بريدن دو دستم سزاوار هست            جز از خاك تيره مبادم نشست‏
         كدامين پدر هرگز اين كار كرد            سزاوارم اكنون بگفتار سرد
         بگيتى كه كشتست فرزند را            دلير و جوان و خردمند را
         نكوهش فراوان كند زال زر            همان نيز رودابه پر هنر
         بدين كار پوزش چه پيش آورم            كه دل‏شان بگفتار خويش آورم‏
         چه گويند گردان و گردنكشان            چو زين سان شود نزد ايشان نشان‏
         چه گويم چو آگه شود مادرش            چه گونه فرستم كسى را برش‏
         چه گويم چرا كشتمش بى‏گناه            چرا روز كردم برو بر سياه‏
         پدرش آن گرانمايه پهلوان            چه گويد بدان پاك دخت جوان‏
         برين تخمه سام نفرين كنند            همه نام من نيز بى‏دين كنند
         كه دانست كين كودك ارجمند            بدين سال گردد چو سرو بلند
         بجنگ آيدش راى و سازد سپاه            بمن بر كند روز روشن سياه‏
         بفرمود تا ديبه خسروان            كشيدند بر روى پور جوان‏
                        شاهنامه، ص: 200
         همى آرزوگاه و شهر آمدش            يكى تنگ تابوت بهر آمدش‏
         ازان دشت بردند تابوت اوى            سوى خيمه خويش بنهاد روى‏
         بپرده سراى آتش اندر زدند            همه لشكرش خاك بر سر زدند
         همان خيمه و ديبه هفت رنگ            همه تخت پر مايه زرين پلنگ‏
         بر آتش نهادند و بر خاست غو            همى گفت زار اى جهاندار نو
         دريغ آن رخ و برز و بالاى تو            دريغ آن همه مردى و راى تو
         دريغ اين غم و حسرت جان گسل            ز مادر جدا و ز پدر داغ دل‏
         همى ريخت خون و همى كند خاك            همه جامه خسروى كرد چاك‏
         همه پهلوانان كاؤس شاه            نشستند بر خاك با او براه‏
         زبان بزرگان پر از پند بود            تهمتن بدرد از جگر بند بود
         چنينست كردار چرخ بلند            بدستى كلاه و بديگر كمند
         چو شادان نشيند كسى با كلاه            بخمّ كمندش ربايد ز گاه‏
         چرا مهر بايد همى بر جهان            چو بايد خراميد با همرهان‏
         چو انديشه گنج گردد دراز            همى گشت بايد سوى خاك باز
         اگر چرخ را هست ازين آگهى            همانا كه گشتست مغزش تهى‏
         چنان دان كزين گردش آگاه نيست            كه چون و چرا سوى او راه نيست‏
         بدين رفتن اكنون نبايد گريست            ندانم كه كارش بفرجام چيست‏
         برستم چنين گفت كاؤس كى            كه از كوه البرز تا برگ نى‏
         همى برد خواهد بگردش سپهر            نبايد فگندن بدين خاك مهر
         يكى زود سازد يكى ديرتر            سرانجام بر مرگ باشد گذر
         تو دل را بدين رفته خرسند كن            همه گوش سوى خردمند كن‏
         اگر آسمان بر زمين بر زنى            و گر آتش اندر جهان در زنى‏
         نيابى همان رفته را باز جاى            روانش كهن شد بديگر سراى‏
         من از دور ديدم برو يال اوى            چنان برز و بالا و گوپال اوى‏
         زمانه بر انگيختش با سپاه            كه ايدر بدست تو گردد تباه‏
         چه سازى و درمان اين كار چيست            برين رفته تا چند خواهى گريست‏
         بدو گفت رستم كه او خود گذشت            نشستست هومان درين پهن دشت‏
         ز توران سرانند و چندى ز چين            از يشان بدل در مدار ايچ كين‏
         زواره سپه را گذارد براه            بنيروى يزدان و فرمان شاه‏
         بدو گفت شاه اى گو نامجوى            ازين رزم اندوهت آيد بروى‏
         گر ايشان بمن چند بد كرده‏اند            و گر دود از ايران بر آورده‏اند
         دل من ز درد تو شد پر ز درد            نخواهم از ايشان همى ياد كرد
                        [ بازگشتن رستم به زابلستان‏]
          و زان جايگه شاه لشكر براند            به ايران خراميد و رستم بماند
         بدان تا زواره بيايد ز راه            بدو آگهى آورد زان سپاه‏
         چو آمد زواره سپيده دمان            سپه راند رستم هم اندر زمان‏
         پس آنگه سوى زابلستان كشيد            چو آگاهى از وى بدستان رسيد
                        شاهنامه، ص: 201
         همه سيستان پيش باز آمدند            برنج و بدرد و گداز آمدند
         چو تابوت را ديد دستان سام            فرود آمد از اسپ زرّين ستام‏
         تهمتن پياده همى رفت پيش            دريده همه جامه دل كرده ريش‏
         گشادند گردان سراسر كمر            همه پيش تابوت بر خاك سر
         همى گفت زال اينت كارى شگفت            كه سهراب گرز گران بر گرفت‏
         نشانى شد اندر ميان مهان            نزايد چنو مادر اندر جهان‏
         همى گفت و مژگان پر از آب كرد            زبان پر ز گفتار سهراب كرد
         چو آمد تهمتن به ايوان خويش            خروشيد و تابوت بنهاد پيش‏
         ازو ميخ بركند و بگشاد سر            كفن زو جدا كرد پيش پدر
         تنش را بدان نامداران نمود            تو گفتى كه از چرخ بر خاست دود
         مهان جهان جامه كردند چاك            به ابر اندر آمد سر گرد و خاك‏
         همه كاخ تابوت بد سر بسر            غنوده بصندوق در شير نر
         تو گفتى كه سام است با يال و سفت            غمى شد ز جنگ اندر آمد بخفت‏
         بپوشيد بازش بديباى زرد            سر تنگ تابوت را سخت كرد
         همى گفت اگر دخمه زرّين كنم            ز مشك سيه گردش آگين كنم‏
         چو من رفته باشم نماند بجاى            و گرنه مرا خود جزين نيست راى‏
         يكى دخمه كردش ز سمّ ستور            جهانى ز زارى همى گشت كور
         چنين گفت بهرام نيكو سخن            كه با مردگان آشنايى مكن‏
         نه ايدر همى ماند خواهى دراز            بسيچيده باش و درنگى مساز
         بتو داد يك روز نوبت پدر            سزد گر ترا نوبت آيد بسر
         چنين است و رازش نيامد پديد            نيابى بخيره چه جويى كليد
         در بسته را كس نداند گشاد            بدين رنج عمر تو گردد بباد
         يكى داستانست پر آب چشم            دل نازك از رستم آيد بخشم‏
         برين داستان من سخن ساختم            بكار سياوش پرداختم‏ 
                        داستان سياوش‏
         كنون اى سخن‏گوى بيدار مغز            يكى داستانى بيآراى نغز
         سخن چون برابر شود با خرد            روان سراينده رامش برد
         كسى را كه انديشه ناخوش بود            بدان ناخوشى راى او گش بود
         همى خويشتن را چليپا كند            بپيش خردمند رسوا كند
         و ليكن نبيند كس آهوى خويش            ترا روشن آيد همه خوى خويش‏
         اگر داد بايد كه ماند بجاى            بيآراى ازين پس بدانا نماى‏
         چو دانا پسندد پسنديده گشت            بجوى تو در آب چون ديده گشت‏
         ز گفتار دهقان كنون داستان            تو برخوان و برگوى با راستان‏
         كهن گشته اين داستانها ز من            همى نو شود بر سر انجمن‏
         اگر زندگانى بود دير ياز            برين وين خرّم بمانم دراز
                        شاهنامه، ص: 202
         يكى ميوه دارى بماند ز من            كه نازد همى بار او بر چمن‏
         ازان پس كه بنمود پنجاه و هشت            بسر بر فراوان شگفتى گذشت‏
         همى آز كمتر نگردد بسال            همى روز جويد بتقويم و فال‏
         چه گفتست آن موبد پيش رو            كه هرگز نگردد كهن گشته نو
         تو چندان كه گويى سخن‏گوى باش            خردمند باش و جهانجوى باش‏
         چو رفتى سر و كار با ايزدست            اگر نيك باشدت جاى ار بدست‏
         نگر تا چه كارى همان بدروى            سخن هر چه گويى همان بشنوى‏
         درشتى ز كس نشنود نرم‏گوى            بجز نيكويى در زمانه مجوى‏
         بگفتار دهقان كنون باز گرد            نگر تا چه گويد سراينده مرد
                        [ داستان مادر سياوش‏]
          چنين گفت موبد كه يك روز طوس            بدانگه كه برخاست بانگ خروس‏
         خود و گيو گودرز و چندى سوار            برفتند شاد از در شهريار
         بنخچير گوران بدشت دغوى            ابا باز و يوزان نخچير جوى‏
         فراوان گرفتند و انداختند            علوفه چهل روزه را ساختند
         بدان جايگه ترك نزديك بود            زمينش ز خرگاه تاريك بود
         يكى بيشه پيش اندر آمد ز دور            بنزديك مرز سواران تور
         همى راند در پيش با طوس گيو            پس اندر پرستنده چند نيو
         بران بيشه رفتند هر دو سوار            بگشتند بر گرد آن مرغزار
         ببيشه يكى خوب رخ يافتند            پر از خنده لب هر دو بشتافتند
         بديدار او در زمانه نبود            برو بر ز خوبى بهانه نبود
         بدو گفت گيو اى فريبنده ماه            ترا سوى اين بيشه چون بود راه‏
         چنين داد پاسخ كه ما را پدر            بزد دوش بگذاشتم بوم و بر
         شب تيره مست آمد از دشت سور            همان چون مرا ديد جوشان ز دور
         يكى خنجرى آبگون بر كشيد            همان خواست از تن سرم را بريد
         بپرسيد زو پهلوان از نژاد            برو سرو بن يك بيك كرد ياد
         بدو گفت من خويش گرسيوزم            بشاه آفريدون كشد پروزم‏
         پياده بدو گفت چون آمدى            كه بى‏باره و رهنمون آمدى‏
         چنين داد پاسخ كه اسپم بماند            ز سستى مرا بر زمين بر نشاند
         بى‏اندازه زرّ و گهر داشتم            بسر بر يكى تاج زر داشتم‏
         بران روى بالا ز من بستدند            نيام يكى تيغ بر من زدند
         چو هشيار گردد پدر بى‏گمان            سوارى فرستد پسِ من دمان‏
         بيآيد همى تازيان مادرم            نخواهد كزين بوم و بر بگذرم‏
         دل پهلوانان بدو نرم گشت            سر طوس نوذر بى‏آزرم گشت‏
         شه نوذرى گفت من يافتم            از ايرا چنين تيز بشتافتم‏
         بدو گفت گيو اى سپهدار شاه            نه با من برابر بدى بى‏سپاه‏
         همان طوس نوذر بدان بستهيد            كجا پيش اسپ من اينجا رسيد
         بدو گيو گفت اين سخن خود مگوى            كه من تاختم پيش نخچير جوى‏
                        شاهنامه، ص: 203
         ز بهر پرستنده گرمگوى            نگردد جوانمرد پرخاش جوى‏
         سخن‏شان بتندى بجايى رسيد            كه اين ماه را سر ببايد بريد
         ميانشان چو آن داورى شد دراز            ميانجى بر آمد يكى سرفراز
         كه اين را بر شاه ايران بريد            بدان كو دهد هر دو فرمان بريد
         نگشتند هر دو ز گفتار اوى            بر شاه ايران نهادند روى‏
         چو كاوس روى كنيزك بديد            بخنديد و لب را بدندان گزيد
         بهر دو سپهبد چنين گفت شاه            كه كوتاه شد بر شما رنج راه‏
         برين داستان بگذرانيم روز            كه خورشيد گيرند گردان بيوز
         گوزنست اگر آهوى دلبرست            شكارى چنين از در مهترست‏
         بدو گفت خسرو نژاد تو چيست            كه چهرت همانند چهر پريست‏
         ورا گفت از مام خاتونيم            ز سوى پدر بر فريدونيم‏
         نيايم سپهدار گرسيوزست            بران مرز خرگاه او مركزست‏
         بدو گفت كين روى و موى و نژاد            همى خواستى داد هر سه بباد
         بمشكوى زرّين كنم شايدت            سر ماه رويان كنم بايدت‏
         چنين داد پاسخ كه ديدم ترا            ز گردنكشان بر گزيدم ترا
         بت اندر شبستان فرستاد شاه            بفرمود تا بر نشيند بگاه‏
         بيآراستندش بديباى زرد            بياقوت و پيروزه و لاجورد
         دگر ايزدى هر چه بايست بود            يكى سرخ ياقوت بد نابسود
                        [ زادن سياوش از مادر]
          بسى بر نيآمد برين روزگار            كه رنگ اندر آمد بخرّم بهار
         جدا گشت زو كودكى چون پرى            بچهره بسان بت آزرى‏
         بگفتند با شاه كاوس كى            كه بر خوردى از ماه فرخنده پى‏
         يكى بچّه فرّخ آمد پديد            كنون تخت بر ابر بايد كشيد
         جهان گشت از آن خوب پر گفت و گوى            كزان گونه نشنيد كس موى و روى‏
         جهاندار نامش سياوخش كرد            برو چرخ گردنده را بخش كرد
         ازان كو شمارد سپهر بلند            بدانست نيك و بد و چون و چند
         ستاره بران بچّه آشفته ديد            غمى گشت چون بخت او خفته ديد
         بديد از بد و نيك آزار او            بيزدان پناهيد از كار او
         چنين تا بر آمد برين روزگار            تهمتن بيآمد بر شهريار
         چنين گفت كاين كودك شيرفش            مرا پرورانيد بايد بكش‏
         چو دارندگان ترا مايه نيست            مر او را بگيتى چو من دايه نيست‏
         بسى مهتر انديشه كرد اندر آن            نيآمد همى بر دلش بر گران‏
         برستم سپردش دل و ديده را            جهانجوى گرد پسنديده را
         تهمتن ببردش بزابلستان            نشستنگهش ساخت در گلستان‏
         سوارى و تير و كمان و كمند            عنان و ركيب و چه و چون و چند
         نشستن گه مجلس و ميگسار            همان باز و شاهين و كار شكار
         ز داد و ز بيداد و تخت و كلاه            سخن گفتن رزم و راندن سپاه‏
                        شاهنامه، ص: 204
         هنرها بياموختش سربسر            بسى رنج بر داشت و آمد ببر
         سياوش چنان شد كه اندر جهان            بمانند او كس نبود از مهان‏
         چو يك چند بگذشت و او شد بلند            سوى گردن شير شد با كمند
         چنين گفت با رستم سرفراز            كه آمد بديدار شاهم نياز
         بسى رنج بردى و دل سوختى            هنرهاى شاهانم آموختى‏
         پدر بايد اكنون كه بيند ز من            هنرهاى آموزش پيل تن‏
         گو شير دل كار او را بساخت            فرستادگان را ز هر سو بتاخت‏
         ز اسپ و پرستنده و سيم و زر            ز مهر و ز تخت و كلاه و كمر
         ز پوشيدنى هم ز گستردنى            ز هر سو بيآورد آوردنى‏
         ازين هر چه در گنج رستم نبود            ز گيتى فرستاد و آورد زود
         گسى كرد از آن گونه او را براه            كه شد بر سياوش نظاره سپاه‏
         همى رفت با او تهمتن بهم            بدان تا نباشد سپهبد دژم‏
         جهانى بآيين بيآراستند            چو خشنودى نامور خواستند
         همه زر بعنبر بر آميختند            ز گنبد بسر بر همى ريختند
         جهان گشته پر شادى و خواسته            در و بام هر برزن آراسته‏
         بزير پى تازى اسپان درم            بايران نبودند يك تن دژم‏
         همه يال اسپ از كران تا كران            بر اندوده مشك و مى و زعفران‏
                        [ باز آمدن سياوش از زابلستان‏]
          چو آمد بكاوس شاه آگهى            كه آمد سياوش با فرّهى 
         بفرمود تا با سپه گيو و طوس            برفتند با ناى رويين و كوس‏
         همه نامداران شدند انجمن            چو گرگين و خرّاد لشكر شكن‏
         پذيره برفتند يك سر ز جاى            بنزد سياوش فرخنده راى‏
         چو ديدند گردان گو پور شاه            خروش آمد و بر گشادند راه‏
         پرستار با مجمر و بوى خوش            نظاره برو دست كرده بكش‏
         بهر كُنج در سيصد استاده بود            ميان در سياوش آزاده بود
         بسى زر و گوهر بر افشاندند            سراسر همه آفرين خواندند
         چو كاوس را ديد بر تخت عاج            ز ياقوت رخشنده بر سرش تاج‏
         نخست آفرين كرد و بردش نماز            زمانى همى گفت با خاك راز
         و زان پس بيآمد بر شهريار            سپهبد گرفتش سر اندر كنار
         شگفتى ز ديدار او خيره ماند            برو بر همى نام يزدان بخواند
         بدان اندكى سال و چندان خرد            كه گفتى روانش خرد پرورد
         بسى آفرين بر جهان آفرين            بخواند و بماليد رخ بر زمين‏
         همى گفت كاى كردگار سپهر            خداوند هوش و خداوند مهر
         همه نيكويها بگيتى ز تست            نيايش ز فرزند گيرم نخست‏
         ز رستم بپرسيد و بنواختش            بران تخت پيروزه بنشاختش‏
         بزرگان ايران همه با نثار            برفتند شادان بر شهريار
         ز فرّ سياوش فرو ماندند            بدادار بر آفرين خواندند
         بفرمود تا پيشش ايرانيان            ببستند گردان لشكر ميان‏
                        شاهنامه، ص: 205
         بكاخ و بباغ و بميدان اوى            جهانى بشادى نهادند روى‏
         بهر جاى جشنى بيآراستند            مى و رود و رامشگران خواستند
         يكى سور فرمود كاندر جهان            كسى پيش از وى نكرد از مهان‏
         بيك هفته زان گونه بودند شاد            بهشتم در گنجها برگشاد
         ز هر چيز گنجى بفرمود شاه            ز مهر و ز تيغ و ز تخت و كلاه‏
         از اسپان تازى بزين پلنگ            ز برگستوان و ز خفتان جنگ‏
         ز دينار و از بدرهاى درم            ز ديباى و از گوهر بيش و كم‏
         جز افسر كه هنگام افسر نبود            بدان كودكى تاج در خور نبود
         سياوش را داد و كردش نويد            ز خوبى بدادش فراوان اميد
         چنين هفت سالش همى آزمود            بهر كار جز پاك زاده نبود
         بهشتم بفرمود تا تاج زر            ز گوهر در افشان كلاه و كمر
         نبشتند منشور بر پرنيان            برسم بزرگان و فرّ كيان‏
         زمين كهستان ورا داد شاه            كه بود او سزاى بزرگى و گاه‏
         [ چنين خواندندش همى پيشتر            كه خوانى ورا ماوراءالنهر بر]
                        [ دلدادگى سودابه بر سياوش‏]
          بر آمد برين نيز يك روزگار            چنان بد كه سودابه پر نگار
         ز ناگاه روى سياوش بديد            پر انديشه گشت و دلش بردميد
         چنان شد كه گفتى طراز نخ است            و گر پيش آتش نهاده يخ است‏
         كسى را فرستاد نزديك اوى            كه پنهان سياوش را اين بگوى‏
         كه اندر شبستان شاه جهان            نباشد شگفت ار شوى ناگهان‏
         [ فرستاده رفت و بدادش پيام            بر آشفت زان كار او نيكنام‏]
         بدو گفت مرد شبستان نيم            مجويم كه پا بند و دستان نيم‏
         دگر روز شبگير سودابه رفت            بر شاه ايران خراميد تفت‏
         بدو گفت كاى شهريار سپاه            كه چون تو نديدست خورشيد و ماه‏
         نه اندر زمين كس چو فرزند تو            جهان شاد بادا به پيوند تو
         فرستش بسوى شبستان خويش            بر خواهران و فغستان خويش‏
         همه روى پوشيدگان را ز مهر            پر از خون دلست و پر از آب چهر
         نمازش برند و نثار آورند            درخت پرستش ببار آورند
         بدو گفت شاه اين سخن در خورست            برو بر ترا مهر صد مادرست‏
         سپهبد سياوش را خواند و گفت            كه خون و رگ و مهر نتوان نهفت‏
         پس پرده من ترا خواهرست            چو سودابه خود مهربان مادرست‏
         ترا پاك يزدان چنان آفريد            كه مهر آورد بر تو هر كت بديد
         بويژه كه پيوسته خون بود            چو از دور بيند ترا چون بود
         پس پرده پوشيدگان را ببين            زمانى بمان تا كنند آفرين‏
         سياوش چو بشنيد گفتار شاه            همى كرد خيره بدو در نگاه‏
         زمانى همى با دل انديشه كرد            بكوشيد تا دل بشويد ز گرد
         گمانى چنان برد كو را پدر            پژوهد همى تا چه دارد بسر
         كه بسيار دان است و چيره زبان            هشيوار و بينا دل و بدگمان‏
                        شاهنامه، ص: 206
         بپيچيد و بر خويشتن راز كرد            از انجام آهنگ آغاز كرد
         كه گر من شوم در شبستان اوى            ز سودابه يابم بسى گفت و گوى‏
         سياوش چنين داد پاسخ كه شاه            مرا داد فرمان و تخت و كلاه‏
         كز آن جايگه كآفتاب بلند            بر آيد كند خاك را ارجمند
         چو تو شاه ننهاد بر سر كلاه            بخوبى و دانش به آيين و راه‏
         مرا موبدان ساز با بخردان            بزرگان و كار آزموده ردان‏
         دگر نيزه و گرز و تير و كمان            كه چون پيچم اندر صف بدگمان‏
         دگر گاه شاهان و آيين بار            دگر بزم و رزم و مى و ميگسار
         چه آموزم اندر شبستان شاه            بدانش زنان كى نمايند راه‏
         گرايدونك فرمان شاه اين بود            و را پيش من رفتن آيين بود
         بدو گفت شاه اى پسر شاد باش            هميشه خرد را تو بنياد باش‏
         سخن كم شنيدم بدين نيكوى            فزايد همى مغز كين بشنوى‏
         مدار ايچ انديشه بد بدل            همه شادى آراى و غم بر گسل‏
         [ ببين پردگى كودكان را يكى            مگر شادمانه شوند اندكى‏]
         پس پرده اندر ترا خواهرست            پر از مهر و سودابه چون مادرست‏
         سياوش چنين گفت كز بامداد            بيآيم كنم هر چه او كرد ياد 
                        [ آمدن سياوش به نزد سودابه‏]
          يكى مرد بد نام او هيربد            زدوده دل و مغز و رايش ز بد
         كه بتخانه را هيچ نگذاشتى            كليد در پرده او داشتى‏
         سپهدار ايران بفرزانه گفت            كه چون بر كشد تيغ هور از نهفت‏
         به پيش سياوش همى رو بهوش            نگر تا چه فرمايد آن دار گوش‏
         بسودابه فرمود تا پيش اوى            نثار آورد گوهر و مشك و بوى‏
         پرستندگان نيز با خواهران            زبرجد فشانند بر زعفران‏
         چو خورشيد بر زد سر از كوهسار            سياوش بر آمد بر شهريار
         برو آفرين كرد و بردش نماز            سخن گفت با او سپهبد براز
         چو پردخته شد هيربد را بخواند            سخنهاى شايسته چندى براند
         سياوش را گفت با او برو            بيآراى دل را بديدار نو
         برفتند هر دو بيك جا بهم            روان شادمان و تهى دل ز غم‏
         چو برداشت پرده ز در هيربد            سياوش همى بود ترسان ز بد
         شبستان همه پيشباز آمدند            پر از شادى و بزم ساز آمدند
         همه جام بود از كران تا كران            پر از مشك و دينار و پر زعفران‏
         درم زير پايش همى ريختند            عقيق و زبرجد بر آميختند
         زمين بود در زير ديباى چين            پر از در خوشاب روى زمين‏
         [ مى و رود و آواى رامشگران            همه بر سران افسران گران‏]
         [ شبستان بهشتى شد آراسته            پر از خوبرويان و پر خواسته‏]
         سياوش چو نزديك ايوان رسيد            يكى تخت زرّين درفشنده ديد
         برو بر ز پيروزه كرده نگار            بديبا بيآراسته شاهوار
         بران تخت سودابه ماه روى            بسان بهشتى پر از رنگ و بوى‏
                        شاهنامه، ص: 207
         نشسته چو تابان سهيل يمن            سر جعد زلفش سراسر شكن‏
         يكى تاج بر سر نهاده بلند            فرو هشته تا پاى مشكين كمند
         پرستار نعلين زرّين بدست            بپاى ايستاده سر افگنده پست‏
         سياوش چو از پيش پرده برفت            فرود آمد از تخت سودابه تفت‏
         بيآمد خرامان و بردش نماز            ببر در گرفتش زمانى دراز
         همى چشم و رويش ببوسيد دير            نيآمد ز ديدار آن شاه سير
         همى گفت صد ره ز يزدان سپاس            نيايش كنم روز و شب بر سه پاس‏
         كه كس را بسان تو فرزند نيست            همان شاه را نيز پيوند نيست‏
         سياوش بدانست كان مهر چيست            چنان دوستى نزه ره ايزديست‏
         بنزديك خواهر خراميد زود            كه آن جايگه كار ناساز بود
         برو خواهران آفرين خواندند            بكرسى‏ء زرّينش بنشاندند
         بر خواهران بُد زمانى دراز            خرامان بيآمد سوى تخت باز
         شبستان همه شد پر از گفت و گوى            كه اينت سر و تاج فرهنگ جوى‏
         تو گويى بمردم نماند همى            روانش خرد بر فشاند همى‏
         سياوش بپيش پدر شد بگفت            كه ديدم بپرده سراىِ نهفت‏
         همه نيكويى در جهان بهر تست            ز يزدان بهانه نبايدت جست‏
         ز جمّ و فريدون و هوشنگ شاه            فزونى بگنج و بشمشير و گاه‏
         ز گفتار او شاد شد شهريار            بيآراست ايوان چو خرّم بهار
         مى و بربط و ناى برساختند            دل از بودنيها بپرداختند
         چو شب گشت پيدا و شد روز تار            شد اندر شبستان شه نامدار
         پژوهنده سودابه را شاه گفت            كه اين رازت از من نبايد نهفت‏
         ز فرهنگ و راى سياوش بگوى            ز بالا و ديدار و گفتار اوى‏
         پسند تو آمد خردمند هست            از آواز به گرز ديدن بهست‏
         بدو گفت سودابه همتاى شاه            نديدست بر گاه خورشيد و ماه‏
         چو فرزند تو كيست اندر جهان            چرا گفت بايد سخن در نهان‏
         بدو گفت شاه ار بمردى رسد            نبايد كه بيند ورا چشم بد
         بدو گفت سودابه گر گفت من            پذيرد شود راى را جفت من‏
         هم از تخم خويشش يكى زن دهم            نه از نامداران بر زن دهم‏
         كه فرزند آرد ورا در جهان            بديدار او در ميان مهان‏
         مرا دخترانند مانند تو            ز تخم تو و پاك پيوند تو
         گر از تخم كى آرش و كى پشين            بخواهد بشادى كند آفرين‏
         بدو گفت اين خود بكام منست            بزرگى بفرجام نام منست‏
         سياوش بشبگير شد نزد شاه            همى آفرين خواند بر تاج و گاه‏
         پدر با پسر راز گفتن گرفت            ز بيگانه مردم نهفتن گرفت‏
         همى گفت كز كردگار جهان            يكى آرزو دارم اندر نهان‏
         كه ماند ز تو نام من يادگار            ز تخم تو آيد يكى شهريار
         چنان كز تو من گشته‏ام تازه روى            تو دل برگشايى بديدار اوى‏
                        شاهنامه، ص: 208
         چنين يافتم اخترت را نشان            ز گفت ستاره شمر موبدان‏
         كه از پشت تو شهريارى بود            كه اندر جهان يادگارى بود
         كنون از بزرگان يكى بر گزين            نگه كن پس پرده كى پشين‏
         بخان كى آرش همان نيز هست            ز هر سو بيآراى و بپساو دست‏
         بدو گفت من شاه را بنده‏ام            بفرمان و رايش سر افگنده‏ام‏
         [ هر آن كس كه او برگزيند رواست            جهاندار بر بندگان پادشاست‏]
         نبايد كه سودابه اين بشنود            دگر گونه گويد بدين نگرود
         بسودابه زين گونه گفتار نيست            مرا در شبستان او كار نيست‏
         ز گفت سياوش بخنديد شاه            نه آگاه بد ز آب در زير كاه‏
         گزين تو بايد بدو گفت زن            ازو هيچ منديش و ز انجمن‏
         كه گفتار او مهربانى بود            بجان تو بر پاسبانى بود
         سياوش ز گفتار او شاد شد            نهانش ز انديشه آزاد شد
         بشاه جهان بر ستايش گرفت            نوان پيش تختش نيايش گرفت‏
         نهانى ز سودابه چاره گر            همى بود پيچان و خسته جگر
         بدانست كان نيز گفتار اوست            همى زو بدرّيد بر تنش پوست‏
                        [ آمدن سياوش دو ديگر بار به شبستان‏]
          بدين داستان نيز شب بر گذشت            سپهر از بر كوهِ تيره بگشت‏
         نشست از بر تخت سودابه شاد            ز ياقوت و زر افسرى بر نهاد
         همه دختران را بر خويش خواند            بيآراست و بر تخت زرّين نشاند
         چنين گفت با هيربد ماه روى            كز ايدر برو با سياوش بگوى‏
         كه بايد كه رنجه كنى پاى خويش            نمايى مرا سرو بالاى خويش‏
         [ بشد هيربد با سياوش گفت            برآورد پوشيده راز از نهفت‏]
         خرامان بيآمد سياوش برش            بديد آن نشست و سر و افسرش‏
         به پيشش بتان نو آيين بپاى            تو گفتى بهشتست كاخ و سراى‏
         فرود آمد از تخت و شد پيش اوى            بگوهر بياراسته روى و موى‏
         سياوش بر تخت زرّين نشست            ز پيشش بكش كرده سودابه دست‏
         بتان را بشاه نو آيين نمود            كه بودند چون گوهر نابسود
         بدو گفت بنگر بدين تخت و گاه            پرستنده چندين بزرّين كلاه‏
         همه نارسيده بتان طراز            كه بسرشتشان ايزد از شرم و ناز
         كسى كت خوش آيد از يشان بگوى            نگه كن بديدار و بالاى او
         سياوش چو چشم اندكى بر گماشت            از يشان يكى چشم ازو بر نداشت‏
         همه يك بديگر بگفتند ماه            نيارد بدين شاه كردن نگاه‏
         برفتند هر يك سوى تخت خويش            ژكان و شمارنده بر بخت خويش‏
         چو ايشان برفتند سودابه گفت            كه چندين چه دارى سخن در نهفت‏
         نگويى مرا تا مراد تو چيست            كه بر چهر تو فرّ چهر پريست‏
         هر آن كس كه از دور بيند ترا            شود بيهش و برگزيند ترا
         ازين خوب رويان بچشم خرد            نگه كن كه با تو كه اندر خورد
                        شاهنامه، ص: 209
         سياوش فرو ماند و پاسخ نداد            چنين آمدش بر دل پاك ياد
         كه من بر دل پاك شيون كنم            به آيد كه از دشمنان زن كنم‏
         شنيدستم از نامور مهتران            همه داستانهاى هاماوران‏
         كه از پيش با شاه ايران چه كرد            ز گردان ايران بر آورد گرد
         پر از بند سودابه كو دخت اوست            نخواهد همى دوده را مغز و پوست‏
         بپاسخ سياوش چو بگشاد لب            پرى چهره بر داشت از رخ قصب‏
         بدو گفت خورشيد با ماه نو            گرايدون كه بينند بر گاه نو
         نباشد شگفت ار شود ماه خوار            تو خورشيد دارى خود اندر كنار
         [ كسى كو چو من ديد بر تخت عاج            ز ياقوت و پيروزه بر سرش تاج‏]
         [ نباشد شگفت ار بمه ننگرد            كسى را بخوبى بكس نشمرد]
         اگر با من اكنون تو پيمان كنى            نپيچى و انديشه آسان كنى‏
         يكى دخترى نارسيده بجاى            كنم چون پرستار پيشت بپاى‏
         بسوگند پيمان كن اكنون يكى            ز گفتار من سر مپيچ اندكى‏
         چو بيرون شود زين جهان شهريار            تو خواهى بدن زو مرا يادگار
         نمانى كه آيد بمن بر گزند            بدارى مرا همچو او ارجمند
         من اينك بپيش تو استاده‏ام            تن و جان شيرين ترا داده‏ام‏
         ز من هرچ خواهى همه كام تو            برآرم نپيچم سر از دام تو
         سرش تنگ بگرفت و يك پوشه چاك            بداد و نبود آگه از شرم و باك‏
         رخان سياوش چو گل شد ز شرم            بياراست مژگان بخوناب گرم‏
         چنين گفت با دل كه از كار ديو            مرا دور داراد گيهان خديو
         نه من با پدر بى‏وفايى كنم            نه با اهرمن آشنايى كنم‏
         و گر سرد گويم بدين شوخ‏چشم            بجوشد دلش گرم گردد ز خشم‏
         يكى جادوى سازد اندر نهان            بدو بگرود شهريار جهان‏
         همان به كه با او بآواز نرم            سخن گويم و دارمش چرب و گرم‏
         سياوش از ان پس بسودابه گفت            كه اندر جهان خود ترا كيست جفت‏
         نمانى مگر نيمه ماه را            نشايى بگيتى بجز شاه را
         كنون دخترت بس كه باشد مرا            نشايد بجز او كه باشد مرا
         برين باش و با شاه ايران بگوى            نگه كن كه پاسخ چه يابى ازوى‏
         بخواهم من او را و پيمان كنم            زبان را بنزدت گروگان كنم‏
         كه تا او نگردد ببالاى من            نيآيد بديگر كسى راى من‏
         و ديگر كه پرسيدى از چهر من            بيآميخت با جان تو مهر من‏
         مرا آفريننده از فرّ خويش            چنان آفريد اى نگارين ز پيش‏
         تو اين راز مگشاى و با كس مگوى            مرا جز نهفتن همان نيست روى‏
         سر بانوانى و هم مهترى            من ايدون گمانم كه تو مادرى‏
         بگفت اين و غمگين برون شد بدر            ز گفتار او بود آسيمه سر
         چو كاوس كى در شبستان رسيد            نگه كرد سودابه او را بديد
         بر شاه شد زان سخن مژده داد            ز كار سياوش بسى كرد ياد
                        شاهنامه، ص: 210
         كه آمد نگه كرد ايوان همه            بتان سيه چشم كردم رمه‏
         چنان بود ايوان ز بس خوب چهر            كه گفتى همى بارد از ماه مهر
         جز از دختر من پسندش نبود            ز خوبان كسى ارجمندش نبود
         چنان شاد شد زان سخن شهريار            كه ماه آمدش گفتى اندر كنار
         در گنج بگشاد و چندان گهر            ز ديباى زربفت و زرّين كمر
         همان ياره و تاج و انگشترى            همان طوق و هم تخت كنداورى‏
         ز هر چيز گنجى بد آراسته            جهانى سراسر پر از خواسته‏
         نگه كرد سودابه خيره بماند            به انديشه افسون فراوان بخواند
         كه گر او نيايد بفرمان من            روا دارم ار بگسلد جان من‏
         بد و نيك و هر چاره كاندر جهان            كنند آشكارا و اندر نهان‏
         بسازم گر او سر بپيچد ز من            كنم زو فغان بر سر انجمن‏
                        [ رفتن سياوش سديگر بار در شبستان‏]
          نشست از بر تخت با گوشوار            بسر بر نهاد افسرى پر نگار
         سياوخش را در بر خويش خواند            ز هر گونه با او سخنها براند
         بدو گفت گنجى بياراست شاه            كزان سان نديدست كس تاج و گاه‏
         ز هر چيز چندان كه اندازه نيست            اگر بر نهى پيل بايد دويست‏
         بتو داد خواهد همى دخترم            نگه كن بروى و سر و افسرم‏
         بهانه چه دارى تو از مهر من            بپيچى ز بالا و از چهر من‏
         كه تا من ترا ديده‏ام برده‏ام            خروشان و جوشان و آزرده‏ام‏
         همى روز روشن نبينم ز درد            بر آنم كه خورشيد شد لاجورد
         [ كنون هفت سالست تا مهر من            همى خون چكاند بدين چهر من‏]
         يكى شاد كن در نهانى مرا            ببخشاى روز جوانى مرا
         فزون زان كه دادت جهاندار شاه            بيارايمت ياره و تاج و گاه‏
         و گر سر بپيچى ز فرمان من            نيايد دلت سوى پيمان من‏
         كنم بر تو بر پادشاهى تباه            شود تيره بر روى تو چشم شاه‏
         سياوش بدو گفت هرگز مباد            كه از بهر دل سر دهم من بباد
         چنين با پدر بى‏وفايى كنم            ز مردى و دانش جدايى كنم‏
         تو بانوى شاهى و خورشيد گاه            سزد كز تو نايد بدينسان گناه‏
         و زان تخت برخاست با خشم و جنگ            بدو اندر آويخت سودابه چنگ‏
         بدو گفت من راز دل پيش تو            بگفتم نهان از بد انديش تو
         مرا خيره خواهى كه رسوا كنى            بپيش خردمند رعنا كنى‏
                        [ فريب دادن سودابه كاوس را]
          بزد دست و جامه بدرّيد پاك            بناخن دو رخ را همى كرد چاك‏
         بر آمد خروش از شبستان اوى            فغانش ز ايوان بر آمد بكوى‏
         يكى غلغل از باغ و ايوان بخاست            كه گفتى شب رستخيزست راست‏
         بگوش سپهبد رسيد آگهى            فرود آمد از تخت شاهنشهى‏
         پر انديشه از تخت زرّين برفت            بسوى شبستان خراميد تفت‏
         بيامد چو سودابه را ديد روى            خراشيده و كاخ پر گفت و گوى‏
         ز هر كس بپرسيد و شد تنگ دل            ندانست كردار آن سنگ دل‏
                        شاهنامه، ص: 211
         خروشيد سودابه در پيش اوى            همى ريخت آب و همى كند موى‏
         چنين گفت كامد سياوش بتخت            بر آراست چنگ و برآويخت سخت‏
         كه جز تو نخواهم كسى را ز بن            جز اينت همى راند بايد سخن‏
         [ كه از تست جان و دلم پر ز مهر            چه پرهيزى از من تو اى خوب چهر]
         بينداخت افسر ز مشكين سرم            چنين چاك شد جامه اندر برم‏
         پر انديشه شد زان سخن شهريار            سخن كرد هر گونه را خواستار
         بدل گفت ار اين راست گويد همى            وزين گونه زشتى نجويد همى‏
         سياوش را سر ببايد بريد            بدينسان بود بند بد را كليد
         خردمند مردم چه گويد كنون            خوى شرم ازين داستان گشت خون‏
         كسى را كه اندر شبستان بدند            هشيوار و مهتر پرستان بدند
         گسى كرد و بر گاه تنها بماند            سياوش و سودابه را پيش خواند
         بهوش و خرد با سياوش گفت            كه اين راز بر من نشايد نهفت‏
         نكردى تو اين بد كه من كرده‏ام            ز گفتار بيهوده آزرده‏ام‏
         چرا خواندم در شبستان ترا            كنون غم مرا بود و دستان ترا
         كنون راستى جوى و با من بگوى            سخن بر چه سانست بنماى روى‏
         سياوش گفت آن كجا رفته بود            و زان در كه سودابه آشفته بود
         چنين گفت سودابه كين نيست راست            كه او از بتان جز تن من نخواست‏
         بگفتم همه هرچ شاه جهان            بدو داد خواست آشكار و نهان‏
         ز فرزند و ز تاج و ز خواسته            ز دينار و ز گنج آراسته‏
         بگفتم كه چندين برين بر نهم            همه نيكويها بدختر دهم‏
         مرا گفت با خواسته كار نيست            بدختر مرا راه ديدار نيست‏
         ترا بايدم زين ميان گفت بس            نه گنجم بكارست بى‏تو نه كس‏
         مرا خواست كارد بكارى بچنگ            دو دست اندر آويخت چون سنگ تنگ‏
         نكردمش فرمان همى موى من            بكند و خراشيده شد روى من‏
         يكى كودكى دارم اندر نهان            ز پشت تو اى شهريار جهان‏
         ز بس رنج كشتنش نزديك بود            جهان پيش من تنگ و تاريك بود
         چنين گفت با خويشتن شهريار            كه گفتار هر دو نيايد بكار
         برين كار بر نيست جاى شتاب            كه تنگى دل آرد خرد را بخواب‏
         نگه كرد بايد بدين در نخست            گواهى دهد دل چو گردد درست‏
         ببينم كزين دو گنهكار كيست            بباد افره بد سزاوار كيست‏
         بدان باز جستن همى چاره جست            ببوييد دست سياوش نخست‏
         بر و بازو و سر و بالاى او            سراسر ببوييد هر جاى او
         ز سودابه بوى مى و مشك ناب            همى يافت كاوس بوى گلاب‏
         نديد از سياوش بدان گونه بوى            نشان بسودن نبود اندروى‏
                        [ آمدن سياوش به نزد سودابه‏]
          يكى مرد بد نام او هيربد            زدوده دل و مغز و رايش ز بد
         كه بتخانه را هيچ نگذاشتى            كليد در پرده او داشتى‏
         سپهدار ايران بفرزانه گفت            كه چون بر كشد تيغ هور از نهفت‏
         به پيش سياوش همى رو بهوش            نگر تا چه فرمايد آن دار گوش‏
         بسودابه فرمود تا پيش اوى            نثار آورد گوهر و مشك و بوى‏
         پرستندگان نيز با خواهران            زبرجد فشانند بر زعفران‏
         چو خورشيد بر زد سر از كوهسار            سياوش بر آمد بر شهريار
         برو آفرين كرد و بردش نماز            سخن گفت با او سپهبد براز
         چو پردخته شد هيربد را بخواند            سخنهاى شايسته چندى براند
         سياوش را گفت با او برو            بيآراى دل را بديدار نو
         برفتند هر دو بيك جا بهم            روان شادمان و تهى دل ز غم‏
         چو برداشت پرده ز در هيربد            سياوش همى بود ترسان ز بد
         شبستان همه پيشباز آمدند            پر از شادى و بزم ساز آمدند
         همه جام بود از كران تا كران            پر از مشك و دينار و پر زعفران‏
         درم زير پايش همى ريختند            عقيق و زبرجد بر آميختند
         زمين بود در زير ديباى چين            پر از در خوشاب روى زمين‏
         [ مى و رود و آواى رامشگران            همه بر سران افسران گران‏]
         [ شبستان بهشتى شد آراسته            پر از خوبرويان و پر خواسته‏]
         سياوش چو نزديك ايوان رسيد            يكى تخت زرّين درفشنده ديد
         برو بر ز پيروزه كرده نگار            بديبا بيآراسته شاهوار
         بران تخت سودابه ماه روى            بسان بهشتى پر از رنگ و بوى‏
                        شاهنامه، ص: 207
         نشسته چو تابان سهيل يمن            سر جعد زلفش سراسر شكن‏
         يكى تاج بر سر نهاده بلند            فرو هشته تا پاى مشكين كمند
         پرستار نعلين زرّين بدست            بپاى ايستاده سر افگنده پست‏
         سياوش چو از پيش پرده برفت            فرود آمد از تخت سودابه تفت‏
         بيآمد خرامان و بردش نماز            ببر در گرفتش زمانى دراز
         همى چشم و رويش ببوسيد دير            نيآمد ز ديدار آن شاه سير
         همى گفت صد ره ز يزدان سپاس            نيايش كنم روز و شب بر سه پاس‏
         كه كس را بسان تو فرزند نيست            همان شاه را نيز پيوند نيست‏
         سياوش بدانست كان مهر چيست            چنان دوستى نزه ره ايزديست‏
         بنزديك خواهر خراميد زود            كه آن جايگه كار ناساز بود
         برو خواهران آفرين خواندند            بكرسى‏ء زرّينش بنشاندند
         بر خواهران بُد زمانى دراز            خرامان بيآمد سوى تخت باز
         شبستان همه شد پر از گفت و گوى            كه اينت سر و تاج فرهنگ جوى‏
         تو گويى بمردم نماند همى            روانش خرد بر فشاند همى‏
         سياوش بپيش پدر شد بگفت            كه ديدم بپرده سراىِ نهفت‏
         همه نيكويى در جهان بهر تست            ز يزدان بهانه نبايدت جست‏
         ز جمّ و فريدون و هوشنگ شاه            فزونى بگنج و بشمشير و گاه‏
         ز گفتار او شاد شد شهريار            بيآراست ايوان چو خرّم بهار
         مى و بربط و ناى برساختند            دل از بودنيها بپرداختند
         چو شب گشت پيدا و شد روز تار            شد اندر شبستان شه نامدار
         پژوهنده سودابه را شاه گفت            كه اين رازت از من نبايد نهفت‏
         ز فرهنگ و راى سياوش بگوى            ز بالا و ديدار و گفتار اوى‏
         پسند تو آمد خردمند هست            از آواز به گرز ديدن بهست‏
         بدو گفت سودابه همتاى شاه            نديدست بر گاه خورشيد و ماه‏
         چو فرزند تو كيست اندر جهان            چرا گفت بايد سخن در نهان‏
         بدو گفت شاه ار بمردى رسد            نبايد كه بيند ورا چشم بد
         بدو گفت سودابه گر گفت من            پذيرد شود راى را جفت من‏
         هم از تخم خويشش يكى زن دهم            نه از نامداران بر زن دهم‏
         كه فرزند آرد ورا در جهان            بديدار او در ميان مهان‏
         مرا دخترانند مانند تو            ز تخم تو و پاك پيوند تو
         گر از تخم كى آرش و كى پشين            بخواهد بشادى كند آفرين‏
         بدو گفت اين خود بكام منست            بزرگى بفرجام نام منست‏
         سياوش بشبگير شد نزد شاه            همى آفرين خواند بر تاج و گاه‏
         پدر با پسر راز گفتن گرفت            ز بيگانه مردم نهفتن گرفت‏
         همى گفت كز كردگار جهان            يكى آرزو دارم اندر نهان‏
         كه ماند ز تو نام من يادگار            ز تخم تو آيد يكى شهريار
         چنان كز تو من گشته‏ام تازه روى            تو دل برگشايى بديدار اوى