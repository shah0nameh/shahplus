               شاهنامه، ص: 208
         چنين يافتم اخترت را نشان            ز گفت ستاره شمر موبدان‏
         كه از پشت تو شهريارى بود            كه اندر جهان يادگارى بود
         كنون از بزرگان يكى بر گزين            نگه كن پس پرده كى پشين‏
         بخان كى آرش همان نيز هست            ز هر سو بيآراى و بپساو دست‏
         بدو گفت من شاه را بنده‏ام            بفرمان و رايش سر افگنده‏ام‏
         [ هر آن كس كه او برگزيند رواست            جهاندار بر بندگان پادشاست‏]
         نبايد كه سودابه اين بشنود            دگر گونه گويد بدين نگرود
         بسودابه زين گونه گفتار نيست            مرا در شبستان او كار نيست‏
         ز گفت سياوش بخنديد شاه            نه آگاه بد ز آب در زير كاه‏
         گزين تو بايد بدو گفت زن            ازو هيچ منديش و ز انجمن‏
         كه گفتار او مهربانى بود            بجان تو بر پاسبانى بود
         سياوش ز گفتار او شاد شد            نهانش ز انديشه آزاد شد
         بشاه جهان بر ستايش گرفت            نوان پيش تختش نيايش گرفت‏
         نهانى ز سودابه چاره گر            همى بود پيچان و خسته جگر
         بدانست كان نيز گفتار اوست            همى زو بدرّيد بر تنش پوست‏
                        [ آمدن سياوش دو ديگر بار به شبستان‏]
          بدين داستان نيز شب بر گذشت            سپهر از بر كوهِ تيره بگشت‏
         نشست از بر تخت سودابه شاد            ز ياقوت و زر افسرى بر نهاد
         همه دختران را بر خويش خواند            بيآراست و بر تخت زرّين نشاند
         چنين گفت با هيربد ماه روى            كز ايدر برو با سياوش بگوى‏
         كه بايد كه رنجه كنى پاى خويش            نمايى مرا سرو بالاى خويش‏
         [ بشد هيربد با سياوش گفت            برآورد پوشيده راز از نهفت‏]
         خرامان بيآمد سياوش برش            بديد آن نشست و سر و افسرش‏
         به پيشش بتان نو آيين بپاى            تو گفتى بهشتست كاخ و سراى‏
         فرود آمد از تخت و شد پيش اوى            بگوهر بياراسته روى و موى‏
         سياوش بر تخت زرّين نشست            ز پيشش بكش كرده سودابه دست‏
         بتان را بشاه نو آيين نمود            كه بودند چون گوهر نابسود
         بدو گفت بنگر بدين تخت و گاه            پرستنده چندين بزرّين كلاه‏
         همه نارسيده بتان طراز            كه بسرشتشان ايزد از شرم و ناز
         كسى كت خوش آيد از يشان بگوى            نگه كن بديدار و بالاى او
         سياوش چو چشم اندكى بر گماشت            از يشان يكى چشم ازو بر نداشت‏
         همه يك بديگر بگفتند ماه            نيارد بدين شاه كردن نگاه‏
         برفتند هر يك سوى تخت خويش            ژكان و شمارنده بر بخت خويش‏
         چو ايشان برفتند سودابه گفت            كه چندين چه دارى سخن در نهفت‏
         نگويى مرا تا مراد تو چيست            كه بر چهر تو فرّ چهر پريست‏
         هر آن كس كه از دور بيند ترا            شود بيهش و برگزيند ترا
         ازين خوب رويان بچشم خرد            نگه كن كه با تو كه اندر خورد
                        شاهنامه، ص: 209
         سياوش فرو ماند و پاسخ نداد            چنين آمدش بر دل پاك ياد
         كه من بر دل پاك شيون كنم            به آيد كه از دشمنان زن كنم‏
         شنيدستم از نامور مهتران            همه داستانهاى هاماوران‏
         كه از پيش با شاه ايران چه كرد            ز گردان ايران بر آورد گرد
         پر از بند سودابه كو دخت اوست            نخواهد همى دوده را مغز و پوست‏
         بپاسخ سياوش چو بگشاد لب            پرى چهره بر داشت از رخ قصب‏
         بدو گفت خورشيد با ماه نو            گرايدون كه بينند بر گاه نو
         نباشد شگفت ار شود ماه خوار            تو خورشيد دارى خود اندر كنار
         [ كسى كو چو من ديد بر تخت عاج            ز ياقوت و پيروزه بر سرش تاج‏]
         [ نباشد شگفت ار بمه ننگرد            كسى را بخوبى بكس نشمرد]
         اگر با من اكنون تو پيمان كنى            نپيچى و انديشه آسان كنى‏
         يكى دخترى نارسيده بجاى            كنم چون پرستار پيشت بپاى‏
         بسوگند پيمان كن اكنون يكى            ز گفتار من سر مپيچ اندكى‏
         چو بيرون شود زين جهان شهريار            تو خواهى بدن زو مرا يادگار
         نمانى كه آيد بمن بر گزند            بدارى مرا همچو او ارجمند
         من اينك بپيش تو استاده‏ام            تن و جان شيرين ترا داده‏ام‏
         ز من هرچ خواهى همه كام تو            برآرم نپيچم سر از دام تو
         سرش تنگ بگرفت و يك پوشه چاك            بداد و نبود آگه از شرم و باك‏
         رخان سياوش چو گل شد ز شرم            بياراست مژگان بخوناب گرم‏
         چنين گفت با دل كه از كار ديو            مرا دور داراد گيهان خديو
         نه من با پدر بى‏وفايى كنم            نه با اهرمن آشنايى كنم‏
         و گر سرد گويم بدين شوخ‏چشم            بجوشد دلش گرم گردد ز خشم‏
         يكى جادوى سازد اندر نهان            بدو بگرود شهريار جهان‏
         همان به كه با او بآواز نرم            سخن گويم و دارمش چرب و گرم‏
         سياوش از ان پس بسودابه گفت            كه اندر جهان خود ترا كيست جفت‏
         نمانى مگر نيمه ماه را            نشايى بگيتى بجز شاه را
         كنون دخترت بس كه باشد مرا            نشايد بجز او كه باشد مرا
         برين باش و با شاه ايران بگوى            نگه كن كه پاسخ چه يابى ازوى‏
         بخواهم من او را و پيمان كنم            زبان را بنزدت گروگان كنم‏
         كه تا او نگردد ببالاى من            نيآيد بديگر كسى راى من‏
         و ديگر كه پرسيدى از چهر من            بيآميخت با جان تو مهر من‏
         مرا آفريننده از فرّ خويش            چنان آفريد اى نگارين ز پيش‏
         تو اين راز مگشاى و با كس مگوى            مرا جز نهفتن همان نيست روى‏
         سر بانوانى و هم مهترى            من ايدون گمانم كه تو مادرى‏
         بگفت اين و غمگين برون شد بدر            ز گفتار او بود آسيمه سر
         چو كاوس كى در شبستان رسيد            نگه كرد سودابه او را بديد
         بر شاه شد زان سخن مژده داد            ز كار سياوش بسى كرد ياد
                        شاهنامه، ص: 210
         كه آمد نگه كرد ايوان همه            بتان سيه چشم كردم رمه‏
         چنان بود ايوان ز بس خوب چهر            كه گفتى همى بارد از ماه مهر
         جز از دختر من پسندش نبود            ز خوبان كسى ارجمندش نبود
         چنان شاد شد زان سخن شهريار            كه ماه آمدش گفتى اندر كنار
         در گنج بگشاد و چندان گهر            ز ديباى زربفت و زرّين كمر
         همان ياره و تاج و انگشترى            همان طوق و هم تخت كنداورى‏
         ز هر چيز گنجى بد آراسته            جهانى سراسر پر از خواسته‏
         نگه كرد سودابه خيره بماند            به انديشه افسون فراوان بخواند
         كه گر او نيايد بفرمان من            روا دارم ار بگسلد جان من‏
         بد و نيك و هر چاره كاندر جهان            كنند آشكارا و اندر نهان‏
         بسازم گر او سر بپيچد ز من            كنم زو فغان بر سر انجمن‏
                        [ رفتن سياوش سديگر بار در شبستان‏]
          نشست از بر تخت با گوشوار            بسر بر نهاد افسرى پر نگار
         سياوخش را در بر خويش خواند            ز هر گونه با او سخنها براند
         بدو گفت گنجى بياراست شاه            كزان سان نديدست كس تاج و گاه‏
         ز هر چيز چندان كه اندازه نيست            اگر بر نهى پيل بايد دويست‏
         بتو داد خواهد همى دخترم            نگه كن بروى و سر و افسرم‏
         بهانه چه دارى تو از مهر من            بپيچى ز بالا و از چهر من‏
         كه تا من ترا ديده‏ام برده‏ام            خروشان و جوشان و آزرده‏ام‏
         همى روز روشن نبينم ز درد            بر آنم كه خورشيد شد لاجورد
         [ كنون هفت سالست تا مهر من            همى خون چكاند بدين چهر من‏]
         يكى شاد كن در نهانى مرا            ببخشاى روز جوانى مرا
         فزون زان كه دادت جهاندار شاه            بيارايمت ياره و تاج و گاه‏
         و گر سر بپيچى ز فرمان من            نيايد دلت سوى پيمان من‏
         كنم بر تو بر پادشاهى تباه            شود تيره بر روى تو چشم شاه‏
         سياوش بدو گفت هرگز مباد            كه از بهر دل سر دهم من بباد
         چنين با پدر بى‏وفايى كنم            ز مردى و دانش جدايى كنم‏
         تو بانوى شاهى و خورشيد گاه            سزد كز تو نايد بدينسان گناه‏
         و زان تخت برخاست با خشم و جنگ            بدو اندر آويخت سودابه چنگ‏
         بدو گفت من راز دل پيش تو            بگفتم نهان از بد انديش تو
         مرا خيره خواهى كه رسوا كنى            بپيش خردمند رعنا كنى‏
                        [ فريب دادن سودابه كاوس را]
          بزد دست و جامه بدرّيد پاك            بناخن دو رخ را همى كرد چاك‏
         بر آمد خروش از شبستان اوى            فغانش ز ايوان بر آمد بكوى‏
         يكى غلغل از باغ و ايوان بخاست            كه گفتى شب رستخيزست راست‏
         بگوش سپهبد رسيد آگهى            فرود آمد از تخت شاهنشهى‏
         پر انديشه از تخت زرّين برفت            بسوى شبستان خراميد تفت‏
         بيامد چو سودابه را ديد روى            خراشيده و كاخ پر گفت و گوى‏
         ز هر كس بپرسيد و شد تنگ دل            ندانست كردار آن سنگ دل‏
                        شاهنامه، ص: 211
         خروشيد سودابه در پيش اوى            همى ريخت آب و همى كند موى‏
         چنين گفت كامد سياوش بتخت            بر آراست چنگ و برآويخت سخت‏
         كه جز تو نخواهم كسى را ز بن            جز اينت همى راند بايد سخن‏
         [ كه از تست جان و دلم پر ز مهر            چه پرهيزى از من تو اى خوب چهر]
         بينداخت افسر ز مشكين سرم            چنين چاك شد جامه اندر برم‏
         پر انديشه شد زان سخن شهريار            سخن كرد هر گونه را خواستار
         بدل گفت ار اين راست گويد همى            وزين گونه زشتى نجويد همى‏
         سياوش را سر ببايد بريد            بدينسان بود بند بد را كليد
         خردمند مردم چه گويد كنون            خوى شرم ازين داستان گشت خون‏
         كسى را كه اندر شبستان بدند            هشيوار و مهتر پرستان بدند
         گسى كرد و بر گاه تنها بماند            سياوش و سودابه را پيش خواند
         بهوش و خرد با سياوش گفت            كه اين راز بر من نشايد نهفت‏
         نكردى تو اين بد كه من كرده‏ام            ز گفتار بيهوده آزرده‏ام‏
         چرا خواندم در شبستان ترا            كنون غم مرا بود و دستان ترا
         كنون راستى جوى و با من بگوى            سخن بر چه سانست بنماى روى‏
         سياوش گفت آن كجا رفته بود            و زان در كه سودابه آشفته بود
         چنين گفت سودابه كين نيست راست            كه او از بتان جز تن من نخواست‏
         بگفتم همه هرچ شاه جهان            بدو داد خواست آشكار و نهان‏
         ز فرزند و ز تاج و ز خواسته            ز دينار و ز گنج آراسته‏
         بگفتم كه چندين برين بر نهم            همه نيكويها بدختر دهم‏
         مرا گفت با خواسته كار نيست            بدختر مرا راه ديدار نيست‏
         ترا بايدم زين ميان گفت بس            نه گنجم بكارست بى‏تو نه كس‏
         مرا خواست كارد بكارى بچنگ            دو دست اندر آويخت چون سنگ تنگ‏
         نكردمش فرمان همى موى من            بكند و خراشيده شد روى من‏
         يكى كودكى دارم اندر نهان            ز پشت تو اى شهريار جهان‏
         ز بس رنج كشتنش نزديك بود            جهان پيش من تنگ و تاريك بود
         چنين گفت با خويشتن شهريار            كه گفتار هر دو نيايد بكار
         برين كار بر نيست جاى شتاب            كه تنگى دل آرد خرد را بخواب‏
         نگه كرد بايد بدين در نخست            گواهى دهد دل چو گردد درست‏
         ببينم كزين دو گنهكار كيست            بباد افره بد سزاوار كيست‏
         بدان باز جستن همى چاره جست            ببوييد دست سياوش نخست‏
         بر و بازو و سر و بالاى او            سراسر ببوييد هر جاى او
         ز سودابه بوى مى و مشك ناب            همى يافت كاوس بوى گلاب‏
         نديد از سياوش بدان گونه بوى            نشان بسودن نبود اندروى‏
                        [ آمدن سياوش به نزد سودابه‏]
          يكى مرد بد نام او هيربد            زدوده دل و مغز و رايش ز بد
         كه بتخانه را هيچ نگذاشتى            كليد در پرده او داشتى‏
         سپهدار ايران بفرزانه گفت            كه چون بر كشد تيغ هور از نهفت‏
         به پيش سياوش همى رو بهوش            نگر تا چه فرمايد آن دار گوش‏
         بسودابه فرمود تا پيش اوى            نثار آورد گوهر و مشك و بوى‏
         پرستندگان نيز با خواهران            زبرجد فشانند بر زعفران‏
         چو خورشيد بر زد سر از كوهسار            سياوش بر آمد بر شهريار
         برو آفرين كرد و بردش نماز            سخن گفت با او سپهبد براز
         چو پردخته شد هيربد را بخواند            سخنهاى شايسته چندى براند
         سياوش را گفت با او برو            بيآراى دل را بديدار نو
         برفتند هر دو بيك جا بهم            روان شادمان و تهى دل ز غم‏
         چو برداشت پرده ز در هيربد            سياوش همى بود ترسان ز بد
         شبستان همه پيشباز آمدند            پر از شادى و بزم ساز آمدند
         همه جام بود از كران تا كران            پر از مشك و دينار و پر زعفران‏
         درم زير پايش همى ريختند            عقيق و زبرجد بر آميختند
         زمين بود در زير ديباى چين            پر از در خوشاب روى زمين‏
         [ مى و رود و آواى رامشگران            همه بر سران افسران گران‏]
         [ شبستان بهشتى شد آراسته            پر از خوبرويان و پر خواسته‏]
         سياوش چو نزديك ايوان رسيد            يكى تخت زرّين درفشنده ديد
         برو بر ز پيروزه كرده نگار            بديبا بيآراسته شاهوار
         بران تخت سودابه ماه روى            بسان بهشتى پر از رنگ و بوى‏
                        شاهنامه، ص: 207
         نشسته چو تابان سهيل يمن            سر جعد زلفش سراسر شكن‏
         يكى تاج بر سر نهاده بلند            فرو هشته تا پاى مشكين كمند
         پرستار نعلين زرّين بدست            بپاى ايستاده سر افگنده پست‏
         سياوش چو از پيش پرده برفت            فرود آمد از تخت سودابه تفت‏
         بيآمد خرامان و بردش نماز            ببر در گرفتش زمانى دراز
         همى چشم و رويش ببوسيد دير            نيآمد ز ديدار آن شاه سير
         همى گفت صد ره ز يزدان سپاس            نيايش كنم روز و شب بر سه پاس‏
         كه كس را بسان تو فرزند نيست            همان شاه را نيز پيوند نيست‏
         سياوش بدانست كان مهر چيست            چنان دوستى نزه ره ايزديست‏
         بنزديك خواهر خراميد زود            كه آن جايگه كار ناساز بود
         برو خواهران آفرين خواندند            بكرسى‏ء زرّينش بنشاندند
         بر خواهران بُد زمانى دراز            خرامان بيآمد سوى تخت باز
         شبستان همه شد پر از گفت و گوى            كه اينت سر و تاج فرهنگ جوى‏
         تو گويى بمردم نماند همى            روانش خرد بر فشاند همى‏
         سياوش بپيش پدر شد بگفت            كه ديدم بپرده سراىِ نهفت‏
         همه نيكويى در جهان بهر تست            ز يزدان بهانه نبايدت جست‏
         ز جمّ و فريدون و هوشنگ شاه            فزونى بگنج و بشمشير و گاه‏
         ز گفتار او شاد شد شهريار            بيآراست ايوان چو خرّم بهار
         مى و بربط و ناى برساختند            دل از بودنيها بپرداختند
         چو شب گشت پيدا و شد روز تار            شد اندر شبستان شه نامدار
         پژوهنده سودابه را شاه گفت            كه اين رازت از من نبايد نهفت‏
         ز فرهنگ و راى سياوش بگوى            ز بالا و ديدار و گفتار اوى‏
         پسند تو آمد خردمند هست            از آواز به گرز ديدن بهست‏
         بدو گفت سودابه همتاى شاه            نديدست بر گاه خورشيد و ماه‏
         چو فرزند تو كيست اندر جهان            چرا گفت بايد سخن در نهان‏
         بدو گفت شاه ار بمردى رسد            نبايد كه بيند ورا چشم بد
         بدو گفت سودابه گر گفت من            پذيرد شود راى را جفت من‏
         هم از تخم خويشش يكى زن دهم            نه از نامداران بر زن دهم‏
         كه فرزند آرد ورا در جهان            بديدار او در ميان مهان‏
         مرا دخترانند مانند تو            ز تخم تو و پاك پيوند تو
         گر از تخم كى آرش و كى پشين            بخواهد بشادى كند آفرين‏
         بدو گفت اين خود بكام منست            بزرگى بفرجام نام منست‏
         سياوش بشبگير شد نزد شاه            همى آفرين خواند بر تاج و گاه‏
         پدر با پسر راز گفتن گرفت            ز بيگانه مردم نهفتن گرفت‏
         همى گفت كز كردگار جهان            يكى آرزو دارم اندر نهان‏
         كه ماند ز تو نام من يادگار            ز تخم تو آيد يكى شهريار
         چنان كز تو من گشته‏ام تازه روى            تو دل برگشايى بديدار اوى‏
                        شاهنامه، ص: 208
         چنين يافتم اخترت را نشان            ز گفت ستاره شمر موبدان‏
         كه از پشت تو شهريارى بود            كه اندر جهان يادگارى بود
         كنون از بزرگان يكى بر گزين            نگه كن پس پرده كى پشين‏
         بخان كى آرش همان نيز هست            ز هر سو بيآراى و بپساو دست‏
         بدو گفت من شاه را بنده‏ام            بفرمان و رايش سر افگنده‏ام‏
         [ هر آن كس كه او برگزيند رواست            جهاندار بر بندگان پادشاست‏]
         نبايد كه سودابه اين بشنود            دگر گونه گويد بدين نگرود
         بسودابه زين گونه گفتار نيست            مرا در شبستان او كار نيست‏
         ز گفت سياوش بخنديد شاه            نه آگاه بد ز آب در زير كاه‏
         گزين تو بايد بدو گفت زن            ازو هيچ منديش و ز انجمن‏
         كه گفتار او مهربانى بود            بجان تو بر پاسبانى بود
         سياوش ز گفتار او شاد شد            نهانش ز انديشه آزاد شد
         بشاه جهان بر ستايش گرفت            نوان پيش تختش نيايش گرفت‏
         نهانى ز سودابه چاره گر            همى بود پيچان و خسته جگر
         بدانست كان نيز گفتار اوست            همى زو بدرّيد بر تنش پوست‏
                        [ آمدن سياوش دو ديگر بار به شبستان‏]
          بدين داستان نيز شب بر گذشت            سپهر از بر كوهِ تيره بگشت‏
         نشست از بر تخت سودابه شاد            ز ياقوت و زر افسرى بر نهاد
         همه دختران را بر خويش خواند            بيآراست و بر تخت زرّين نشاند
         چنين گفت با هيربد ماه روى            كز ايدر برو با سياوش بگوى‏
         كه بايد كه رنجه كنى پاى خويش            نمايى مرا سرو بالاى خويش‏
         [ بشد هيربد با سياوش گفت            برآورد پوشيده راز از نهفت‏]
         خرامان بيآمد سياوش برش            بديد آن نشست و سر و افسرش‏
         به پيشش بتان نو آيين بپاى            تو گفتى بهشتست كاخ و سراى‏
         فرود آمد از تخت و شد پيش اوى            بگوهر بياراسته روى و موى‏
         سياوش بر تخت زرّين نشست            ز پيشش بكش كرده سودابه دست‏
         بتان را بشاه نو آيين نمود            كه بودند چون گوهر نابسود
         بدو گفت بنگر بدين تخت و گاه            پرستنده چندين بزرّين كلاه‏
         همه نارسيده بتان طراز            كه بسرشتشان ايزد از شرم و ناز
         كسى كت خوش آيد از يشان بگوى            نگه كن بديدار و بالاى او
         سياوش چو چشم اندكى بر گماشت            از يشان يكى چشم ازو بر نداشت‏
         همه يك بديگر بگفتند ماه            نيارد بدين شاه كردن نگاه‏
         برفتند هر يك سوى تخت خويش            ژكان و شمارنده بر بخت خويش‏
         چو ايشان برفتند سودابه گفت            كه چندين چه دارى سخن در نهفت‏
         نگويى مرا تا مراد تو چيست            كه بر چهر تو فرّ چهر پريست‏
         هر آن كس كه از دور بيند ترا            شود بيهش و برگزيند ترا
         ازين خوب رويان بچشم خرد            نگه كن كه با تو كه اندر خورد
                        شاهنامه، ص: 209
         سياوش فرو ماند و پاسخ نداد            چنين آمدش بر دل پاك ياد
         كه من بر دل پاك شيون كنم            به آيد كه از دشمنان زن كنم‏
         شنيدستم از نامور مهتران            همه داستانهاى هاماوران‏
         كه از پيش با شاه ايران چه كرد            ز گردان ايران بر آورد گرد
         پر از بند سودابه كو دخت اوست            نخواهد همى دوده را مغز و پوست‏
         بپاسخ سياوش چو بگشاد لب            پرى چهره بر داشت از رخ قصب‏
         بدو گفت خورشيد با ماه نو            گرايدون كه بينند بر گاه نو
         نباشد شگفت ار شود ماه خوار            تو خورشيد دارى خود اندر كنار
         [ كسى كو چو من ديد بر تخت عاج            ز ياقوت و پيروزه بر سرش تاج‏]
         [ نباشد شگفت ار بمه ننگرد            كسى را بخوبى بكس نشمرد]
         اگر با من اكنون تو پيمان كنى            نپيچى و انديشه آسان كنى‏
         يكى دخترى نارسيده بجاى            كنم چون پرستار پيشت بپاى‏
         بسوگند پيمان كن اكنون يكى            ز گفتار من سر مپيچ اندكى‏
         چو بيرون شود زين جهان شهريار            تو خواهى بدن زو مرا يادگار
         نمانى كه آيد بمن بر گزند            بدارى مرا همچو او ارجمند
         من اينك بپيش تو استاده‏ام            تن و جان شيرين ترا داده‏ام‏
         ز من هرچ خواهى همه كام تو            برآرم نپيچم سر از دام تو
         سرش تنگ بگرفت و يك پوشه چاك            بداد و نبود آگه از شرم و باك‏
         رخان سياوش چو گل شد ز شرم            بياراست مژگان بخوناب گرم‏
         چنين گفت با دل كه از كار ديو            مرا دور داراد گيهان خديو
         نه من با پدر بى‏وفايى كنم            نه با اهرمن آشنايى كنم‏
         و گر سرد گويم بدين شوخ‏چشم            بجوشد دلش گرم گردد ز خشم‏
         يكى جادوى سازد اندر نهان            بدو بگرود شهريار جهان‏
         همان به كه با او بآواز نرم            سخن گويم و دارمش چرب و گرم‏
         سياوش از ان پس بسودابه گفت            كه اندر جهان خود ترا كيست جفت‏
         نمانى مگر نيمه ماه را            نشايى بگيتى بجز شاه را
         كنون دخترت بس كه باشد مرا            نشايد بجز او كه باشد مرا
         برين باش و با شاه ايران بگوى            نگه كن كه پاسخ چه يابى ازوى‏
         بخواهم من او را و پيمان كنم            زبان را بنزدت گروگان كنم‏
         كه تا او نگردد ببالاى من            نيآيد بديگر كسى راى من‏
         و ديگر كه پرسيدى از چهر من            بيآميخت با جان تو مهر من‏
         مرا آفريننده از فرّ خويش            چنان آفريد اى نگارين ز پيش‏
         تو اين راز مگشاى و با كس مگوى            مرا جز نهفتن همان نيست روى‏
         سر بانوانى و هم مهترى            من ايدون گمانم كه تو مادرى‏
         بگفت اين و غمگين برون شد بدر            ز گفتار او بود آسيمه سر
         چو كاوس كى در شبستان رسيد            نگه كرد سودابه او را بديد
         بر شاه شد زان سخن مژده داد            ز كار سياوش بسى كرد ياد
                        شاهنامه، ص: 210
         كه آمد نگه كرد ايوان همه            بتان سيه چشم كردم رمه‏
         چنان بود ايوان ز بس خوب چهر            كه گفتى همى بارد از ماه مهر
         جز از دختر من پسندش نبود            ز خوبان كسى ارجمندش نبود
         چنان شاد شد زان سخن شهريار            كه ماه آمدش گفتى اندر كنار
         در گنج بگشاد و چندان گهر            ز ديباى زربفت و زرّين كمر
         همان ياره و تاج و انگشترى            همان طوق و هم تخت كنداورى‏
         ز هر چيز گنجى بد آراسته            جهانى سراسر پر از خواسته‏
         نگه كرد سودابه خيره بماند            به انديشه افسون فراوان بخواند
         كه گر او نيايد بفرمان من            روا دارم ار بگسلد جان من‏
         بد و نيك و هر چاره كاندر جهان            كنند آشكارا و اندر نهان‏
         بسازم گر او سر بپيچد ز من            كنم زو فغان بر سر انجمن‏
                        [ رفتن سياوش سديگر بار در شبستان‏]
          نشست از بر تخت با گوشوار            بسر بر نهاد افسرى پر نگار
         سياوخش را در بر خويش خواند            ز هر گونه با او سخنها براند
         بدو گفت گنجى بياراست شاه            كزان سان نديدست كس تاج و گاه‏
         ز هر چيز چندان كه اندازه نيست            اگر بر نهى پيل بايد دويست‏
         بتو داد خواهد همى دخترم            نگه كن بروى و سر و افسرم‏
         بهانه چه دارى تو از مهر من            بپيچى ز بالا و از چهر من‏
         كه تا من ترا ديده‏ام برده‏ام            خروشان و جوشان و آزرده‏ام‏
         همى روز روشن نبينم ز درد            بر آنم كه خورشيد شد لاجورد
         [ كنون هفت سالست تا مهر من            همى خون چكاند بدين چهر من‏]
         يكى شاد كن در نهانى مرا            ببخشاى روز جوانى مرا
         فزون زان كه دادت جهاندار شاه            بيارايمت ياره و تاج و گاه‏
         و گر سر بپيچى ز فرمان من            نيايد دلت سوى پيمان من‏
         كنم بر تو بر پادشاهى تباه            شود تيره بر روى تو چشم شاه‏
         سياوش بدو گفت هرگز مباد            كه از بهر دل سر دهم من بباد
         چنين با پدر بى‏وفايى كنم            ز مردى و دانش جدايى كنم‏
         تو بانوى شاهى و خورشيد گاه            سزد كز تو نايد بدينسان گناه‏
         و زان تخت برخاست با خشم و جنگ            بدو اندر آويخت سودابه چنگ‏
         بدو گفت من راز دل پيش تو            بگفتم نهان از بد انديش تو
         مرا خيره خواهى كه رسوا كنى            بپيش خردمند رعنا كنى‏
                        [ فريب دادن سودابه كاوس را]
          بزد دست و جامه بدرّيد پاك            بناخن دو رخ را همى كرد چاك‏
         بر آمد خروش از شبستان اوى            فغانش ز ايوان بر آمد بكوى‏
         يكى غلغل از باغ و ايوان بخاست            كه گفتى شب رستخيزست راست‏
         بگوش سپهبد رسيد آگهى            فرود آمد از تخت شاهنشهى‏
         پر انديشه از تخت زرّين برفت            بسوى شبستان خراميد تفت‏
         بيامد چو سودابه را ديد روى            خراشيده و كاخ پر گفت و گوى‏
         ز هر كس بپرسيد و شد تنگ دل            ندانست كردار آن سنگ دل‏
                        شاهنامه، ص: 211
         خروشيد سودابه در پيش اوى            همى ريخت آب و همى كند موى‏
         چنين گفت كامد سياوش بتخت            بر آراست چنگ و برآويخت سخت‏
         كه جز تو نخواهم كسى را ز بن            جز اينت همى راند بايد سخن‏
         [ كه از تست جان و دلم پر ز مهر            چه پرهيزى از من تو اى خوب چهر]
         بينداخت افسر ز مشكين سرم            چنين چاك شد جامه اندر برم‏
         پر انديشه شد زان سخن شهريار            سخن كرد هر گونه را خواستار
         بدل گفت ار اين راست گويد همى            وزين گونه زشتى نجويد همى‏
         سياوش را سر ببايد بريد            بدينسان بود بند بد را كليد
         خردمند مردم چه گويد كنون            خوى شرم ازين داستان گشت خون‏
         كسى را كه اندر شبستان بدند            هشيوار و مهتر پرستان بدند
         گسى كرد و بر گاه تنها بماند            سياوش و سودابه را پيش خواند
         بهوش و خرد با سياوش گفت            كه اين راز بر من نشايد نهفت‏
         نكردى تو اين بد كه من كرده‏ام            ز گفتار بيهوده آزرده‏ام‏
         چرا خواندم در شبستان ترا            كنون غم مرا بود و دستان ترا
         كنون راستى جوى و با من بگوى            سخن بر چه سانست بنماى روى‏
         سياوش گفت آن كجا رفته بود            و زان در كه سودابه آشفته بود
         چنين گفت سودابه كين نيست راست            كه او از بتان جز تن من نخواست‏
         بگفتم همه هرچ شاه جهان            بدو داد خواست آشكار و نهان‏
         ز فرزند و ز تاج و ز خواسته            ز دينار و ز گنج آراسته‏
         بگفتم كه چندين برين بر نهم            همه نيكويها بدختر دهم‏
         مرا گفت با خواسته كار نيست            بدختر مرا راه ديدار نيست‏
         ترا بايدم زين ميان گفت بس            نه گنجم بكارست بى‏تو نه كس‏
         مرا خواست كارد بكارى بچنگ            دو دست اندر آويخت چون سنگ تنگ‏
         نكردمش فرمان همى موى من            بكند و خراشيده شد روى من‏
         يكى كودكى دارم اندر نهان            ز پشت تو اى شهريار جهان‏
         ز بس رنج كشتنش نزديك بود            جهان پيش من تنگ و تاريك بود
         چنين گفت با خويشتن شهريار            كه گفتار هر دو نيايد بكار
         برين كار بر نيست جاى شتاب            كه تنگى دل آرد خرد را بخواب‏
         نگه كرد بايد بدين در نخست            گواهى دهد دل چو گردد درست‏
         ببينم كزين دو گنهكار كيست            بباد افره بد سزاوار كيست‏
         بدان باز جستن همى چاره جست            ببوييد دست سياوش نخست‏
         بر و بازو و سر و بالاى او            سراسر ببوييد هر جاى او
         ز سودابه بوى مى و مشك ناب            همى يافت كاوس بوى گلاب‏
         نديد از سياوش بدان گونه بوى            نشان بسودن نبود اندروى‏
         غمى گشت و سودابه را خوار كرد            دل خويشتن را پر آزار كرد
         بدل گفت كاين را بشمشير تيز            ببايد كنون كردنش ريز ريز
         ز هاماوران زان پس انديشه كرد            كه آشوب خيزد پر آواز و درد
                        شاهنامه، ص: 212
         و ديگر بدانگه كه در بند بود            بر او نه خويش و نه پيوند بود
         پرستار سودابه بد روز و شب            كه پيچيد ازان درد و نگشاد لب‏
         سه ديگر كه يك دل پر از مهر داشت            ببايست زو هر بد اندر گذاشت‏
         چهارم كزو كودكان داشت خرد            غم خرد را خوار نتوان شمرد
         سياوش ازان كار بد بى‏گناه            خردمندى وى بدانست شاه‏
         بدو گفت ازين خود مينديش هيچ            هشيوارى و راى و دانش بسيچ‏
         مكن ياد ازين هيچ و با كس مگوى            نبايد كه گيرد سخن رنگ و بوى‏
                        [ چاره ساختن سودابه و زن جادو]
          چو دانست سودابه كو گشت خوار            همان سرد شد بر دل شهريار
         يكى چاره جست اندر آن كار زشت            ز كينه درختى بنوّى بكشت‏
         زنى بود با او سپرده درون            پر از جادوى بود و رنگ و فسون‏
         گران بود و اندر شكم بچّه داشت            همى از گرانى بسختى گذاشت‏
         بدو راز بگشاد و زو چاره جست            كز آغاز پيمانت خواهم نخست‏
         چو پيمان ستد چيز بسيار داد            سخن گفت ازين در مكن هيچ ياد
         يكى داروى ساز كين بفگنى            تهى مانى و راز من نشكنى‏
         مگر كين همه بند و چندين دروغ            بدين بچّگان تو باشد فروغ‏
         بكاوس گويم كه اين از منند            چنين كشته بر دست اهريمنند
         مگر كين شود بر سياوش درست            كنون چاره اين ببايدت جست‏
         گرين نشنوى آب من نزد شاه            شود تيره و دور مانم ز گاه‏
         بدو گفت زن من ترا بنده‏ام            بفرمان و رايت سر افگنده‏ام‏
         چو شب تيره شد داروى خورد زن            كه بفتاد زو بچّه اهرمن‏
         دو بچّه چنانچون بود ديو زاد            چه گونه بود بچّه جادو نژاد
         نهان كرد زن را و او خود بخفت            فغانش بر آمد ز كاخ نهفت‏
         در ايوان پرستار چندانك بود            بنزديك سودابه رفتند زود
         يكى طشت زرّين بياريد پيش            بگفت آن سخن با پرستار خويش‏
         نهاد اندران بچّه اهرمن            خروشيد و بفگند بر جامه تن‏
         دو كودك بديدند مرده بطشت            از ايوان بكيوان فغان برگذشت‏
         چو بشنيد كاوس از ايوان خروش            بلرزيد در خواب و بگشاد گوش‏
         بپرسيد و گفتند با شهريار            كه چون گشت بر ماه رخ روزگار
         غمى گشت آن شب نزد هيچ دم            بشبگير برخاست و آمد دژم‏
         برانگونه سودابه را خفته ديد            سراسر شبستان بر آشفته ديد
         دو كودك بران گونه بر طشت زر            فگنده بخوارى و خسته جگر
         بباريد سودابه از ديده آب            بدو گفت روشن ببين آفتاب‏
         همى گفت بنگر چه كرد از بدى            بگفتار او خيره ايمن شدى‏
         دل شاه كاوس شد بدگمان            برفت و در انديشه شد يك زمان‏
         همى گفت كاين را چه درمان كنم            نشايد كه اين بر دل آسان كنم‏
                        [ پرسيدن كاوس كار بچگان را]
          ازان پس نگه كرد كاوس شاه            كسى را كه كردى به اختر نگاه‏
         بجست و ز ايشان بر خويش خواند            بپرسيد و بر تخت زرّين نشاند
                        شاهنامه، ص: 213
         ز سودابه و رزم هاماوران            سخن گفت هر گونه با مهتران‏
         بدان تا شوند آگه از كار اوى            بدانش بدانند كردار اوى‏
         و زان كودكان نيز بسيار گفت            همى داشت پوشيده اندر نهفت‏
         همه زيج و صرلاب برداشتند            بر آن كار يك هفته بگذاشتند
         سرانجام گفتند كين كى بود            بجامى كه زهر افگنى مى بود
         دو كودك ز پشت كسى ديگرند            نه از پشت شاه و نه زين مادرند
         گر از گوهر شهرياران بدى            ازين زيجها جستن آسان بدى‏
         نه پيداست رازش درين آسمان            نه اندر زمين اين شگفتى بدان‏
         نشان بد انديش ناپاك زن            بگفتند با شاه در انجمن‏
         نهان داشت كاوس و با كس نگفت            همى داشت پوشيده اندر نهفت‏
         برين كار بگذشت يك هفته نيز            ز جادو جهان را بر آمد قفيز
         بناليد سودابه و داد خواست            ز شاه جهاندار فرياد خواست‏
         همى گفت همداستانم ز شاه            بزخم و بافگندن از تخت و گاه‏
         ز فرزند كشته بپيچد دلم            زمان تا زمان سر ز تن بگسلم‏
         بدو گفت اى زن تو آرام گير            چه گويى سخنهاى نادلپذير
         همه روزبانان درگاه شاه            بفرمود تا بر گرفتند راه‏
         همه شهر و برزن بپاى آورند            زن بد كنش را بجاى آورند
         بنزديكى اندر نشان يافتند            جهان ديدگان نيز بشتافتند
         كشيدند بدبخت زن را ز راه            بخوارى ببردند نزديك شاه‏
         بخوبى بپرسيد و كردش اميد            بسى روز را داد نيزش نويد
         و زان پس بخوارى و زخم و ببند            بپردخت از او شهريار بلند
         نبد هيچ خستو بدان داستان            نبد شاه پر مايه همداستان‏
         بفرمود كز پيش بيرون برند            بسى چاره جويند و افسون برند
         چو خستو نيايد ميانش به ار            ببرّيد و اين دانم آيين و فرّ 
         ببردند زن را ز درگاه شاه            ز شمشير گفتند و ز دار و چاه‏
         چنين گفت جادو كه من بى‏گناه            چه گويم بدين نامور پيشگاه‏
         بگفتند با شاه كين زن چه گفت            جهان آفرين داند اندر نهفت‏
         بسودابه فرمود تا رفت پيش            ستاره شمر گفت گفتار خويش‏
         كه اين هر دو كودك ز جادو زنند            پديدند كز پشت اهريمنند
         چنين پاسخ آورد سودابه باز            كه نزديك ايشان جز اينست راز
         فزونستشان زين سخن در نهفت            ز بهر سياوش نيارند گفت‏
         ز بيم سپهبد گو پيل تن            بلرزد همى شير در انجمن‏
         كجا زور دارد به هشتاد پيل            ببندد چو خواهد ره آب نيل‏
         همان لشكر نامور صد هزار            گريزند ازو در صف كارزار
         مرا نيز پاياب او چون بود            مگر ديده همواره پر خون بود
         جزان كو بفرمايد اخترشناس            چه گويد سخن و ز كه دارد سپاس‏
         ترا گر غم خرد فرزند نيست            مرا هم فزون از تو پيوند نيست‏
                        شاهنامه، ص: 214
         سخن گر گرفتى چنين سرسرى            بدان گيتى افگندم اين داورى‏
         ز ديده فزون زان بباريد آب            كه بردارد از رود نيل آفتاب‏
         سپهبد ز گفتار او شد دژم            همى زار بگريست با او بهم‏
         گسى كرد سودابه را خسته دل            بران كار بنهاد پيوسته دل‏
         چنين گفت كاندر نهان اين سخن            پژوهيم تا خود چه آيد ببن‏
         ز پهلو همه موبدان را بخواند            ز سودابه چندى سخنها براند
         چنين گفت موبد بشاه جهان            كه درد سپهبد نماند نهان‏
         چو خواهى كه پيدا كنى گفت و گوى            ببايد زدن سنگ را بر سبوى‏
         كه هر چند فرزند هست ارجمند            دل شاه از انديشه يابد گزند
         وزين دختر شاه هاماوران            پر انديشه گشتى بديگر كران‏
         ز هر در سخن چون بدين گونه گشت            بر آتش يكى را ببايد گذشت‏
         چنين است سوگند چرخ بلند            كه بر بى‏گناهان نيايد گزند
         جهاندار سودابه را پيش خواند            همى با سياوش بگفتن نشاند
         سرانجام گفت ايمن از هردوان            نگردد مرا دل نه روشن روان‏
         مگر كاتش تيز پيدا كند            گنه كرده را زود رسوا كند
         چنين پاسخ آورد سودابه پيش            كه من راست گويم بگفتار خويش‏
         فگنده دو كودك نمودم بشاه            ازين بيشتر كس نبيند گناه‏
         سياوش را كرد بايد درست            كه اين بد بكرد و تباهى بجست‏
         بپور جوان گفت شاه زمين            كه رايت چه بيند كنون اندرين‏
         سياوش چنين گفت كاى شهريار            كه دوزخ مرا زين سخن گشت خوار
         اگر كوه آتش بود بسپرم            ازين تنگ خوارست اگر بگذرم‏
                        [ گذشتن سياوش بر آتش‏]
          پر انديشه شد جان كاوس كى            ز فرزند و سودابه نيك پى‏
         كزين دو يكى گر شود نابكار            ازان پس كه خواند مرا شهريار
         چو فرزند و زن باشدم خون و مغز            كرا بيش بيرون شود كار نغز
         همان به كزين زشت كردار دل            بشويم كنم چاره دلگسل‏
         چه گفت آن سپهدار نيكو سخن            كه با بد دلى شهريارى مكن‏
         بدستور فرمود تا ساروان            هيون آرد از دشت صد كاروان‏
         هيونان بهيزم كشيدن شدند            همه شهر ايران بديدن شدند
         بصد كاروان اشتر سرخ موى            همى هيزم آورد پر خاشجوى‏
         نهادند هيزم دو كوه بلند            شمارش گذر كرد بر چون و چند
         ز دور از دو فرسنگ هر كش بديد            چنين جست و جوى بلا را كليد
         همى خواست ديدن در راستى            ز كار زن آيد همه كاستى‏
         چو اين داستان سربسر بشنوى            به آيد ترا گر بدين بگروى‏
         نهادند بر دشت هيزم دو كوه            جهانى نظاره شده هم گروه‏
         گذر بود چندان كه گويى سوار            ميانه برفتى بتنگى چهار
         بدانگاه سوگند پر مايه شاه            چنين بود آيين و اين بود راه‏
         و زان پس بموبد بفرمود شاه            كه بر چوب ريزند نفط سياه‏
                        شاهنامه، ص: 215
         بيآمد دو صد مرد آتش فروز            دميدند گفتى شب آمد بروز
         نخستين دميدن سيه شد ز دود            زبانه بر آمد پس از دود زود
         زمين گشت روشنتر از آسمان            جهانى خروشان و آتش دمان‏
         سراسر همه دشت بريان شدند            بران چهر خندانش گريان شدند
         سياوش بيامد بپيش پدر            يكى خود زرّين نهاده بسر
         هشيوار و با جامهاى سپيد            لبى پر ز خنده دلى پر اميد
         يكى تازيى بر نشسته سياه            همى خاك نعلش بر آمد بماه‏
         پراگنده كافور بر خويشتن            چنانچون بود رسم و ساز كفن‏
         بدانگه كه شد پيش كاوس باز            فرود آمد از باره بردش نماز
         رخ شاه كاوس پر شرم ديد            سخن گفتنش با پسر نرم ديد
         سياوش بدو گفت انده مدار            كزين سان بود گردش روزگار
         سر پر ز شرم و بهايى مراست            اگر بى‏گناهم رهايى مراست‏
         ور ايدونك زين كار هستم گناه            جهان آفرينم ندارد نگاه‏
         بنيروى يزدان نيكى دهش            كزين كوه آتش نيابم تپش‏
         خروشى بر آمد ز دشت و ز شهر            غم آمد جهان را از ان كار بهر
         چو از دشت سودابه آوا شنيد            بر آمد بايوان و آتش بديد
         همى خواست كو را بد آيد بروى            همى بود جوشان پر از گفت و گوى‏
         جهانى نهاده بكاوس چشم            زبان پر ز دشنام و دل پر ز خشم‏
         سياوش سيه را بتندى بتاخت            نشد تنگ دل جنگ آتش بساخت‏
         ز هر سو زبانه همى بركشيد            كسى خود و اسپ سياوش نديد
         يكى دشت با ديدگان پر ز خون            كه تا او كى آيد ز آتش برون‏
         چو او را بديدند برخاست غو            كه آمد ز آتش برون شاه نو
         اگر آب بودى مگر تر شدى            ز ترّى همه جامه بى‏بر شدى‏
         چنان آمد اسپ و قباى سوار            كه گفتى سمن داشت اندر كنار
         چو بخشايش پاك يزدان بود            دم آتش و آب يكسان بود
         چو از كوه آتش بهامون گذشت            خروشيدن آمد ز شهر و ز دشت‏
         سواران لشكر برانگيختند            همه دشت پيشش درم ريختند
         يكى شادمانى بد اندر جهان            ميان كهان و ميان مهان‏
         همى داد مژده يكى را دگر            كه بخشود بر بى‏گنه دادگر
         همى كند سودابه از خشم موى            همى ريخت آب و همى خست روى‏
         چو پيش پدر شد سياوش پاك            نه دود و نه آتش نه گرد و نه خاك‏
         فرود آمد از اسپ كاوس شاه            پياده سپهبد پياده سپاه‏
         سياوش را تنگ در بر گرفت            ز كردار بد پوزش اندر گرفت‏
         سياوش به پيش جهاندار پاك            بيامد بماليد رخ را بخاك‏
         كه از تفّ آن كوه آتش برست            همه كامه دشمنان گشت پست‏
         بدو گفت شاه اى دلير جوان            كه پاكيزه تخمى و روشن روان‏
         چنانى كه از مادر پارسا            بزايد شود در جهان پادشا
                        شاهنامه، ص: 216
         به ايوان خراميد و بنشست شاد            كلاه كيانى بسر بر نهاد
         مى آورد و رامشگران را بخواند            همه كامها با سياوش براند
         سه روز اندر آن سور مى در كشيد            نبد بر در گنج بند و كليد
                        [ بخشش جان سودابه خواستن سياوش از پدر]
          چهارم بتخت كيى بر نشست            يكى گرزه گاو پيكر بدست‏
         بر آشفت و سودابه را پيش خواند            گذشته سخنها برو بر براند
         كه بى‏شرمى و بد بسى كرده            فراوان دل من بيازرده‏
         يكى بد نمودى بفرجام كار            كه بر جان فرزند من زينهار
         بخوردى و در آتش انداختى            برين گونه بر جادويى ساختى‏
         نيايد ترا پوزش اكنون بكار            بپرداز جاى و بر آراى كار
         نشايد كه باشى تو اندر زمين            جز آويختن نيست پاداش اين‏
         بدو گفت سودابه كاى شهريار            تو آتش بدين تارك من ببار
         مرا گر همى سر ببايد بريد            مكافات اين بد كه بر من رسيد
         بفرماى و من دل نهادم برين            نبود آتش تيز با او بكين‏
         سياوش سخن راست گويد همى            دل شاه از غم بشويد همى‏
         همه جادوى زال كرد اندرين            نخواهم كه دارى دل از من بكين‏
         بدو گفت نيرنگ دارى هنوز            نگردد همى پشت شوخيت كوز
         به ايرانيان گفت شاه جهان            كزين بد كه اين ساخت اندر نهان‏
         چه سازم چه باشد مكافات اين            همه شاه را خواندند آفرين‏
         كه پاداش اين آنكه بى‏جان شود            ز بد كردن خويش پيچان شود
         بدژخيم فرمود كين را بكوى            ز دار اندر آويز و برتاب روى‏
         چو سودابه را روى برگاشتند            شبستان همه بانگ برداشتند
         دل شاه كاوس پر درد شد            نهان داشت رنگ رخش زرد شد
         سياوش چنين گفت با شهريار            كه دل را بدين كار رنجه مدار
         بمن بخش سودابه را زين گناه            پذيرد مگر پند و آيد براه‏
         همى گفت با دل كه بر دست شاه            گر ايدونكه سودابه گردد تباه‏
         بفرجام كار او پشيمان شود            ز من بيند او غم چو پيچان شود
         بهانه همى جست زان كار شاه            بدان تا ببخشد گذشته گناه‏
         سياوش را گفت بخشيدمش            ازان پس كه خون ريختن ديدمش‏
         سياوش ببوسيد تخت پدر            و زان تخت برخاست و آمد بدر
         شبستان همه پيش سودابه باز            دويدند و بردند او را نماز
         برين گونه بگذشت يك روزگار            برو گرمتر شد دل شهريار
         چنان شد دلش باز از مهر اوى            كه ديده نه برداشت از چهر اوى‏
         دگر باره با شهريار جهان            همى جادوى ساخت اندر نهان‏
         بدان تا شود با سياوش بد            بدانسان كه از گوهر او سزد
         ز گفتار او شاه شد در گمان            نكرد ايچ بر كس پديد از مهان‏
         [ بجايى كه كارى چنين اوفتاد            خرد بايد و دانش و دين و داد]
         [ چنانچون بود مردم ترسكار            بر آيد بكام دل مرد كار]
                        شاهنامه، ص: 217
         بجايى كه زهر آگند روزگار            ازو نوش خيره مكن خواستار
         تو با آفرينش بسنده نه            مشو تيز گر پرورنده نه‏
         چنينست كردار گردان سپهر            نخواهد گشادن همى بر تو چهر
         برين داستان زد يكى رهنمون            كه مهرى فزون نيست از مهر خون‏
         چو فرزند شايسته آمد پديد            ز مهر زنان دل ببايد بريد
                        [ آگاهى يافتن كاوس از آمدن افراسياب‏]
          بمهر اندرون بود شاه جهان            كه بشنيد گفتار كار آگهان‏
         كه افراسياب آمد و صد هزار            گزيده ز تركان شمرده سوار
         [ سوى شهر ايران نهادست روى            و زو گشت كشور پر از گفت و گوى‏]
         دل شاه كاوس ازان تنگ شد            كه از بزم رايش سوى جنگ شد
         يكى انجمن كرد از ايرانيان            كسى را كه بد نيكخواه كيان‏
         بديشان چنين گفت كافراسياب            ز باد و ز آتش ز خاك و ز آب‏
         همانا كه ايزد نكردش سرشت            مگر خود سپهرش دگرگونه كشت‏
         كه چندين بسوگند پيمان كند            زبان را بخوبى گروگان كند
         چو گرد آورد مردم كينه جوى            بتابد ز پيمان و سوگند روى‏
         جز از من نشايد ورا كينه خواه            كنم روز روشن بدو بر سياه‏
         مگر گم كنم نام او در جهان            و گر نه چو تير از كمان ناگهان‏
         سپه سازد و رزم ايران كند            بسى زين بر و بوم ويران كند
         بدو گفت موبد چه بايد سپاه            چو خود رفت بايد بآوردگاه‏
         چرا خواسته داد بايد بباد            در گنج چندين چه بايد گشاد
         دو بار اين سر نامور گاه خويش            سپردى بتيزى ببدخواه خويش‏
         كنون پهلوانى نگه كن گزين            سزاوار جنگ و سزاوار كين‏
         چنين داد پاسخ بديشان كه من            نبينم كسى را بدين انجمن‏
         كه دارد پى و تاب افراسياب            مرا رفت بايد چو كشتى بر آب‏
         شما باز گرديد تا من كنون            بپيچم يكى دل برين رهنمون‏
         سياوش ازان دل پر انديشه كرد            روان را از انديشه چون بيشه كرد
         بدل گفت من سازم اين رزمگاه            بخوبى بگويم بخواهم ز شاه‏
         مگر كم رهايى دهد دادگر            ز سودابه و گفت و گوى پدر
         دگر گر ازين كار نام آورم            چنين لشكرى را بدام آورم‏
         بشد با كمر پيش كاوس شاه            بدو گفت من دارم اين پايگاه‏
         كه با شاه توران بجويم نبرد            سر سروران اندر آرم بگرد
         چنين بود راى جهان آفرين            كه او جان سپارد بتوران زمين‏
         براى و بانديشه نابكار            كجا باز گردد بد روزگار
         بدين كار همداستان شد پدر            كه بندد برين كين سياوش كمر
         ازو شادمان گشت و بنواختش            بنوّى يكى پايگه ساختش‏
         بدو گفت گنج و گهر پيش تست            تو گويى سپه سربسر خويش تست‏
         ز گفتار و كردار و از آفرين            كه خوانند بر تو بايران زمين‏
                        شاهنامه، ص: 218
         گو پيل تن را بر خويش خواند            بسى داستانهاى نيكو براند
         بدو گفت همزور تو پيل نيست            چو گرد پى رخش تو نيل نيست‏
         ز گيتى هنرمند و خامش توى            كه پروردگار سياوش توى‏
         چو آهن ببندد بكان در گهر            گشاده شود چون تو بستى كمر
         سياوش بيامد كمر بر ميان            سخن گفت با من چو شير ژيان‏
         همى خواهد او جنگ افراسياب            تو با او برو روى ازو برمتاب‏
         چو بيدار باشى تو خواب آيدم            چو آرام يابى شتاب آيدم‏
         جهان ايمن از تير و شمشير تست            سر ماه با چرخ در زير تست‏
         تهمتن بدو گفت من بنده‏ام            سخن هرچ گويى نيوشنده‏ام‏
         سياوش پناه و روان منست            سر تاج او آسمان منست‏
         چو بشنيد ازو آفرين كرد و گفت            كه با جان پاكت خرد باد جفت‏
                        [ لشگر كشيدن سياوش‏]
          و زان پس خروشيدن ناى و كوس            برآمد بيامد سپهدار طوس‏
         بدرگاه بر انجمن شد سپاه            در گنج دينار بگشاد شاه‏
         ز شمشير و گرز و كلاه و كمر            همان خود و درع و سنان و سپر
         بگنجى كه بد جامه نابريد            فرستاد نزد سياوش كليد
         كه بر جان و بر خواسته كدخداى            توى ساز كن تا چه آيدت راى‏
         گزين كرد ازان نامداران سوار            دليران جنگى ده و دو هزار
         هم از پهلو پارس و كوچ و بلوچ            ز گيلان جنگى و دشت سروچ‏
         [ سپرور پياده ده و دو هزار            گزين كرد شاه از در كارزار]
         از ايران هر آن كس كه گوزاده بود            دلير و خردمند و آزاده بود
         [ ببالا و سال سياوش بدند            خردمند و بيدار و خامش بدند]
         ز گردان جنگى و نام آوران            چو بهرام و چون زنگه شاوران‏
         همان پنج موبد از ايرانيان            بر افراختند اختر كاويان‏
         بفرمود تا جمله بيرون شدند            ز پهلو سوى دشت و هامون شدند
         تو گفتى كه اندر زمين جاى نيست            كه بر خاك او نعل را پاى نيست‏
         سر اندر سپهر اختر كاويان            چو ماه درخشنده اندر ميان‏
         ز پهلو برون رفت كاوس شاه            [ يكى تيز برگشت گرد سپاه‏]
         [ يكى آفرين كرد پر مايه كى            كه اى نامداران فرخنده پى‏]
         [ مبادا جز از بخت همراهتان            شده تيره ديدار بد خواهتان‏]
         [ بنيك اختر و تندرستى شدن            بپيروزى و شاد باز آمدن‏]
         [ و زان جايگه كوس بر پيل بست            بگردان بفرمود و خود بر نشست‏]
         [ دو ديده پر از آب كاوس شاه‏]            همى بود يك روز با او براه‏
         سرانجام مر يكدگر را كنار            گرفتند هر دو چو ابر بهار
         ز ديده همى خون فرو ريختند            بزارى خروشى بر انگيختند
         گواهى همى داد دل در شدن            كه ديدار از آن پس نخواهد بدن‏
         چنين است كردار گردنده دهر            گهى نوش بار آوردگاه زهر
         سوى گاه بنهاد كاوس روى            سياوش ابا لشكر جنگ جوى‏
                        شاهنامه، ص: 219
         سپه را سوى زابلستان كشيد            ابا پيل تن سوى دستان كشيد
         همى بود يك چند با رود و مى            بنزديك دستان فرخنده پى‏
         گهى با تهمتن بدى مى بدست            گهى با زواره گزيدى نشست‏
         گهى شاد بر تخت دستان بدى            گهى در شكار و شبستان بدى‏
         چو يك ماه بگذشت لشكر براند            گو پيل تن رفت و دستان بماند
         سپاهى برفتند با پهلوان            ز زابل هم از كابل و هندوان‏
         ز هر سو كه بد نامور لشكرى            بخواند و بيامد بشهر هرى‏
         از يشان فراوان پياده ببرد            بنه زنگه شاوران را سپرد
         سوى طالقان آمد و مرو رود            سپهرش همى داد گفتى درود
         از آن پس بيامد بنزديك بلخ            نيازرد كس را بگفتار تلخ‏
         و زان روى گرسيوز و بارمان            كشيدند لشكر چو باد دمان‏
         سپهرم بد و بارمان پيش رو            خبر شد بديشان ز سالار نو
         [ كه آمد سپاهى و شاهى جوان            از ايران گو پيل تن پهلوان‏]
         هيونى بنزديك افراسياب            برافگند برسان كشتى بر آب‏
         كه آمد ز ايران سپاهى گران            سپهبد سياوش و با او سران‏
         سپه كش چو رستم گو پيل تن            بيك دست خنجر بديگر كفن‏
         تو لشكر بياراى و چندين مپاى            كه از باد كشتى بجنبد ز جاى‏
         برانگيخت برسان آتش هيون            كزين سان سخن راند با رهنمون‏
         سياوش زين سو بپاسخ نماند            سوى بلخ چون باد لشكر براند
         چو تنگ اندر آمد ز ايران سپاه            نشايست كردن بپاسخ نگاه‏
         نگه كرد گرسيوز جنگ جوى            جز از جنگ جستن نديد ايچ روى‏
         چو ز ايران سپاه اندر آمد بتنگ            بدروازه بلخ بر خاست جنگ‏
         دو جنگ گران كرده شد در سه روز            بيامد سياوش لشكر فروز
         پياده فرستاد بر هر درى            ببلخ اندر آمد گران لشكرى‏
         گريزان سپهرم بدان روى آب            بشد با سپه نزد افراسياب‏
                        [ نامه سياوش به كاوس‏]
          سياوش در بلخ شد با سپاه            يكى نامه فرمود نزديك شاه‏
         نوشتن بمشك و گلاب و عبير            چنانچون سزاوار بد بر حرير
         نخست آفرين كرد بر كردگار            كزو گشت پيروز و به روزگار
         خداوند خورشيد و گردنده ماه            فرازنده تاج و تخت و كلاه‏
         كسى را كه خواهد بر آرد بلند            يكى را كند سوگوار و نژند
         چرا نه بفرمانش اندر نه چون            خرد كرد بايد بدين رهنمون‏
         ازان دادگر كو جهان آفريد            ابا آشكارا نهان آفريد
         همى آفرين باد بر شهريار            همه نيكوى باد فرجام كار
         ببلخ آمدم شاد و پيروز بخت            بفرّ جهاندار با تاج و تخت‏
         سه روز اندرين جنگ شد روزگار            چهارم ببخشود پروردگار
         سپهرم بترمذ شد و بارمان            بكردار ناوك بجست از كمان‏
         كنون تا بجيحون سپاه منست            جهان زير فرّ كلاه منست‏
                        شاهنامه، ص: 220
         بسغد است با لشكر افراسياب            سپاه و سپهبد بدان روى آب‏
         گر ايدونك فرمان دهد شهريار            سپه بگذرانم كنم كارزار                         [ پاسخ نامه سياوش از كى‏كاوس‏]
          چو نامه بر شاه ايران رسيد            سر تاج و تختش بكيوان رسيد
         بيزدان پناهيد و زو جست بخت            بدان تا ببار آيد آن نو درخت‏
         بشادى يكى نامه پاسخ نوشت            چو تازه بهارى در ارديبهشت‏
         كه از آفريننده هور و ماه            جهاندار و بخشنده تاج و گاه‏
         ترا جاودان شادمان باد دل            ز درد و بلا گشته آزاد دل‏
         هميشه بپيروزى و فرّهى             كلاه بزرگى و تاج مهى‏
         سپه بردى و جنگ را خواستى            كه بخت و هنر دارى و راستى‏
         همى از لبت شير بويد هنوز            كه زد بر كمان تو از جنگ توز
         هميشه هنرمند بادا تنت            رسيده بكام دل روشنت‏
         ازان پس كه پيروز گشتى بجنگ            بكار اندرون كرد بايد درنگ‏
         نبايد پراگنده كردن سپاه            بپيماى روز و بر آراى گاه‏
         كه آن ترك بد پيشه و ريمنست            كه هم بد نژادست و هم بد تنست‏
         همان با كلاهست و با دستگاه            همى سر بر آرد ز تابنده ماه‏
         مكن هيچ بر جنگ جستن شتاب            بجنگ تو آيد خود افراسياب‏
         گرايدونك زين روى جيحون كشد            همى دامن خويش در خون كشد
         نهاد از بر نامه بر مهر خويش            همانگه فرستاده را خواند پيش‏
         بدو داد و فرمود تا گشت باز            همى تاخت اندر نشيب و فراز
         فرستاده نزد سياوش رسيد            چو آن نامه شاه ايران بديد
         زمين را ببوسيد و دل شاد كرد            ز هر غم دل پاك آزاد كرد
         ازان نامه شاه چون گشت شاد            بخنديد و نامه بسر بر نهاد
         نگه داشت بيدار فرمان اوى            نپيچيد دل را ز پيمان اوى‏
         و زان سو چو گرسيوز شوخ مرد            بيامد بر شاه تركان چو گرد
         بگفت آن سخنهاى ناپاك و تلخ            كه آمد سپهبد سياوش ببلخ‏
         سپه كش چو رستم سپاهى گران            بسى نامداران و جنگ آوران‏
         ز هر يك ز ما بود پنجاه بيش            سرافراز با گرزه گاوميش‏
         پياده بكردار آتش بدند            سپردار با تير و تركش بدند
         نپرّد بكردار ايشان عقاب            يكى را سر اندر نيايد بخواب‏
         سه روز و سه شب بود هم زين نشان            غمى شد سر و اسپ گردنكشان‏
         از يشان كسى را كه خواب آمدى            ز جنگش بدانگه شتاب آمدى‏
         بخفتى و آسوده برخاستى            بنوّى يكى جنگ آراستى‏
         بر آشفت چون آتش افراسياب            كه چندين چه گويى ز آرام و خواب‏
         بگرسيوز اندر چنان بنگريد            كه گفتى ميانش بخواهد بريد
         يكى بانگ بر زد براندش ز پيش            كجا خواست راندن برو خشم خويش‏
         بفرمود كز نامداران هزار            بخوانيد و ز بزم سازيد كار
         سراسر همه دشت پرچين نهيد            بسغد اندر آرايش چين نهيد
                        شاهنامه، ص: 221
         بدين سان بشادى گذر كرد روز            چو از چشم شد دور گيتى فروز
         بخواب و بآرامش آمد شتاب            بغلتيد بر جامه افراسياب‏
                        [ خواب ديدن افراسياب و ترسيدن‏]
          چو يك پاس بگذشت از تيره شب            چنانچون كسى راز گويد بتب‏
         خروشى بر آمد ز افراسياب            بلرزيد بر جاى آرام و خواب‏
         پرستندگان تيز برخاستند            خروشيدن و غلغل آراستند
         چو آمد بگرسيوز آن آگهى            كه شد تيره ديهيم شاهنشهى‏
         بتيزى بيامد بنزديك شاه            ورا ديد بر خاك خفته براه‏
         ببر در گرفتش بپرسيد ز وى            كه اين داستان با برادر بگوى‏
         چنين داد پاسخ كه پرسش مكن            مگو اين زمان ايچ با من سخن‏
         بمان تا خرد بازيابم يكى            ببر گير و سختم بدار اندكى‏
         زمانى بر آمد چو آمد بهوش            جهان ديده با ناله و با خروش‏
         نهادند شمع و بر آمد بتخت            همى بود لرزان بسان درخت‏
         بپرسيد گرسيوز نامجوى            كه بگشاى لب زين شگفتى بگوى‏
         چنين گفت پر مايه افراسياب            كه هرگز كسى اين نبيند بخواب‏
         كجا چون شب تيره من ديده‏ام            ز پير و جوان نيز نشنيده‏ام‏
         بيابان پر از مار ديدم بخواب            جهان پر ز گرد آسمان پر عقاب‏
         زمين خشك شخّى كه گفتى سپهر            بدو تا جهان بود ننمود چهر
         سراپرده من زده بر كران            بگردش سپاهى ز كند آوران‏
         يكى باد برخاستى پر ز گرد            درفش مرا سر نگونسار كرد
         برفتى ز هر سو يكى جوى خون            سراپرده و خيمه گشتى نگون‏
         و زان لشكر من فزون از هزار            بريده سران و تن افگنده خوار
         سپاهى ز ايران چو باد دمان            چه نيزه بدست و چه تير و كمان‏
         همه نيزهاشان سر آورده بار            و زان هر سوارى سرى در كنار
         بر تخت من تاختندى سوار            سيه پوش و نيزه وران صد هزار
         برانگيختندى ز جاى نشست            مرا تاختندى همى بسته دست‏
         نگه كردمى نيك هر سو بسى            ز پيوسته پيشم نبودى كسى‏
         مرا پيش كاوس بردى دوان            يكى باد سر نامور پهلوان‏
         يكى تخت بودى چو تابنده ماه            نشسته برو پور كاوس شاه‏
         دو هفته نبودى ورا سال بيش            چو ديدى مرا بسته در پيش خويش‏
         دميدى بكردار غرّنده ميغ            ميانم بدو نيم كردى بتيغ‏
         خروشيدمى من فراوان ز درد            مرا ناله و درد بيدار كرد
         بدو گفت گرسيوز اين خواب شاه            نباشد جز از كامه نيك خواه‏
         همه كام دل باشد و تاج و تخت            نگون گشته بر بدسگال تو بخت‏
         گزارنده خواب بايد كسى            كه از دانش اندازه دارد بسى‏
         بخوانيم بيدار دل موبدان            از اخترشناسان و از بخردان‏
                        [ پرسيدن افرسياب موبدان را از خواب‏]
          هر آن كس كزين دانش آگه بود            پراگنده گر بر در شه بود
                        شاهنامه، ص: 222
         شدند انجمن بر در شهريار            بدان تا چرا كردشان خواستار
         بخواند و سزاوار بنشاند پيش            سخن راند با هر يك از كم و بيش‏
         چنين گفت با نامور موبدان            كه اى پاك دل نيك پى بخردان‏
         گر اين خواب و گفتار من در جهان            ز كس بشنوم آشكار و نهان‏
         يكى را نمانم سر و تن بهم            اگر زين سخن بر لب آرند دم‏
         ببخشيدشان بيكران زرّ و سيم            بدان تا نباشد كسى زو ببيم‏
         ازان پس بگفت آنچ در خواب ديد            چو موبد ز شاه آن سخنها شنيد
         بترسيد و ز شاه زنهار خواست            كه اين خواب را كى توان گفت راست‏
         مگر شاه با بنده پيمان كند            زبان را بپاسخ گروگان كند
         كزين در سخن هرچ داريم ياد            گشاييم بر شاه و يابيم داد
         بزنهار دادن زبان داد شاه            كزان بد از يشان نبيند گناه‏
         زبان آورى بود بسيار مغز            كجا برگشادى سخنهاى نغز
         چنين گفت كز خواب شاه جهان            به بيدارى آمد سپاهى گران‏
         [ يكى شاهزاده بپيش اندرون            جهان ديده با وى بسى رهنمون‏]
         [ بران طالع او را گسى كرد شاه            كه اين بوم گردد بما بر تباه‏]
         اگر با سياوش كند شاه جنگ            چو ديبه شود روى گيتى برنگ‏
         ز تركان نماند كسى پارسا            غمى گردد از جنگ او پادشا
         و گر او شود كشته بر دست شاه            بتوران نماند سر و تاج و گاه‏
         سراسر پر آشوب گردد زمين            ز بهر سياوش بجنگ و بكين‏
         بدانگاه ياد آيدت راستى            كه ويران شود كشور از كاستى‏
         جهاندار گر مرغ گردد بپر            برين چرخ گردان نيابد گذر
         برين سان گذر كرد خواهد سپهر            گهى پر ز خشم و گهى پر ز مهر
         غمى شد چو بشنيد افراسياب            نكرد ايچ بر جنگ جستن شتاب‏
         بگرسيوز آن رازها برگشاد            نهفته سخنها بسى كرد ياد
         كه گر من بجنگ سياوش سپاه            نرانم نيايد كسى كينه خواه‏
         نه او كشته آيد بجنگ و نه من            بر آسايد از گفت و گوى انجمن‏
         نه كاوس خواهد ز من نيز كين            نه آشوب گيرد سراسر زمين‏
         بجاى جهان جستن و كارزار            مبادم بجز آشتى هيچ كار
         فرستم بنزديك او سيم و زر            همان تاج و تخت و فراوان گهر
         مگر كين بلاها ز من بگذرد            كه ترسم روانم فرو پژمرد
         چو چشم زمانه بدوزم بگنج            سزد گر سپهرم نخواهد برنج‏
         نخواهم زمانه جز آن كو نوشت            چنان زيست بايد كه يزدان سرشت‏
                        [ سگالش افراسياب با مهتران‏]
          چو بگذشت نيمى ز گردان سپهر            درخشنده خورشيد بنمود چهر
         بزرگان بدرگاه شاه آمدند            پرستنده و با كلاه آمدند
         يكى انجمن ساخت با بخردان            هشيوار و كار آزموده ردان‏
         بديشان چنين گفت كز روزگار            نبينم همى بهره جز كارزار
         بسا نامداران كه بر دست من            تبه شد بجنگ اندرين انجمن‏
                        شاهنامه، ص: 223
         بسى شارستان گشت بيمارستان            بسى بوستان نيز شد خارستان‏
         بسا باغ كان رزمگاه منست            بهر سو نشان سپاه منست‏
         ز بيدادى شهريار جهان            همه نيكوى باشد اندر نهان‏
         نزايد بهنگام در دشت گور            شود بچّه باز را ديده كور
         نپرّد ز پستان نخچير شير            شود آب در چشمه خويش قير
         شود در جهان چشمه آب خشك            نگيرد بنافه درون بوى مشك‏
         ز كژّى گريزان شود راستى            پديد آيد از هر سوى كاستى‏
         كنون دانش و داد ياد آوريم            بجاى غم و رنج داد آوريم‏
         بر آسايد از ما زمانى جهان            نبايد كه مرگ آيد از ناگهان‏
         دو بهر از جهان زير پاى منست            به ايران و توران سراى منست‏
         نگه كن كه چندين ز كند آوران            بيارند هر سال باژ گران‏
         گر ايدونك باشيد همداستان            برستم فرستم يكى داستان‏
         در آشتى با سياوش نيز            بجويم فرستم بى‏اندازه چيز
         سران يك بيك پاسخ آراستند            همى خوبى و راستى خواستند
         كه تو شهريارى و ما چون رهى            بران دل نهاده كه فرمان دهى‏
         همه بازگشتند سر پر ز داد            نيامد كسى را غم و رنج ياد
         بگرسيوز آنگه چنين گفت شاه            كه ببسيج كار و بپيماى راه‏
         بزودى بساز و سخن را مه‏ايست            ز لشكر گزين كن سوارى دويست‏
         بنزد سياوش بر خواسته            ز هر چيز گنجى بياراسته‏
         از اسپان تازى بزرّين ستام            ز شمشير هندى بزرّين نيام‏
         يكى تاج پر گوهر شاهوار            ز گستردنى صد شتروار بار
         غلام و كنيزك ببر هم دويست            بگويش كه با تو مرا جنگ نيست‏
         بپرسش فراوان و او را بگوى            كه ما سوى ايران نكرديم روى‏
         زمين تا لب رود جيحون مراست            بسغديم و اين پادشاهى جداست‏
         همانست كز تور و سلم دلير            زبر شد جهان آن كجا بود زير
         از ايرج كه بر بى‏گنه كشته شد            ز مغز بزرگان خرد گشته شد
         ز توران بايران جدايى نبود            كه با كين و جنگ آشنايى نبود
         ز يزدان بران گونه دارم اميد            كه آيد درود و خرام و نويد
         بر انگيخت از شهر ايران ترا            كه بر مهر ديد از دليران ترا
         ببخت تو آرام گيرد جهان            شود جنگ و ناخوبى اندر نهان‏
         چو گرسيوز آيد بنزديك تو            ببار آيد آن راى تاريك تو
         چنانچون بگاه فريدون گرد            كه گيتى ببخشش بگردان سپرد
         ببخشيم و آن راى باز آوريم            ز جنگ و ز كين پاى باز آوريم‏
         تو شاهى و با شاه ايران بگوى            مگر نرم گردد سر جنگجوى‏
         سخنها همى گوى با پيل تن            بچربى بسى داستانها بزن‏
         برين هم نشان نزد رستم پيام            پرستنده و اسپ و زرّين ستام‏
         بنزديك او هم چنين خواسته            ببر تا شود كار پيراسته‏
                        شاهنامه، ص: 224
         جز از تخت زرّين كه او شاه نيست            تن پهلوان از در گاه نيست‏ 
                        [ آمدن گرسيوز نزد سياوش‏]
          بياورد گرسيوز آن خواسته            كه روى زمين زو شد آراسته‏
         دمان تا لب رود جيحون رسيد            ز گردان فرستاده برگزيد
         بدان تا رساند بشاه آگهى            كه گرسيوز آمد بدان فرّهى 
         بكشتى بيك روز بگذاشت آب            بيامد سوى بلخ دل پر شتاب‏
         فرستاده آمد بدرگاه شاه            بگفتند گرسيوز آمد براه‏
         سياوش گو پيل تن را بخواند            و زين داستان چند گونه براند
         چو گرسيوز آمد بدرگاه شاه            بفرمود تا برگشادند راه‏
         سياوش ورا ديد بر پاى خاست            بخنديد و بسيار پوزش بخواست‏
         ببوسيد گرسيوز از دور خاك            رخش پر ز شرم و دلش پر ز باك‏
         سياوش بنشاندش زير تخت            از افراسيابش بپرسيد سخت‏
         چو بنشست گرسيوز از گاه نو            بديد آن سر و افسر شاه نو
         برستم چنين گفت كافراسياب            چو از تو خبر يافت اندر شتاب‏
         يكى يادگارى بنزديك شاه            فرستاد با من كنون در براه‏
         بفرمود تا پرده برداشتند            بچشم سياوش بگذاشتند
         ز دروازه شهر تا بارگاه            درم بود و اسپ و غلام و كلاه‏
         كس اندازه نشناخت آن را كه چند            ز دينار و ز تاج و تخت بلند
         غلامان همه با كلاه و كمر            پرستنده با ياره و طوق زر
         پسند آمدش سخت بگشاد روى            نگه كرد و بشنيد پيغام اوى‏
         تهمتن بدو گفت يك هفته شاد            همى باش تا پاسخ آريم ياد
         [ بدين خواهش انديشه بايد بسى            همان نيز پرسيدن از هر كسى‏]
         چو بشنيد گرسيوز پيش بين            زمين را ببوسيد و كرد آفرين‏
         يكى خانه او را بياراستند            بديبا و خواليگران خواستند
         نشستند بيدار هر دو بهم            سگالش گرفتند بر بيش و كم‏
         ازان كار شد پيل تن بدگمان            كزان گونه گرسيوز آمد دمان‏
         طلايه ز هر سو برون تاختند            چنانچون ببايست بر ساختند
         سياوش ز رستم بپرسيد و گفت            كه اين راز بيرون كنيد از نهفت‏
         كه اين آشتى جستن از بهر چيست            نگه كن كه ترياك اين زهر چيست‏
         ز پيوسته خون بنزديك اوى            ببين تا كدامند صد نامجوى‏
         گروگان فرستد بنزديك ما            كند روشن اين راى تاريك ما
         نبايد كه از ما غمى شد ز بيم            همى طبل سازد بزير گليم‏
         چو اين كرده باشيم نزديك شاه            فرستاده بايد يكى نيك‏خواه‏
         برد زين سخن نزد او آگهى            مگر مغز گرداند از كين تهى‏
         چنين گفت رستم كه اينست راى            جزين روى پيمان نيايد بجاى‏
                        [ پيمان كردن سياوش به افراسياب‏]
          بشبگير گرسيوز آمد بدر            چنانچون بود با كلاه و كمر
         بيامد بپيش سياوش زمين            ببوسيد و بر شاه كرد آفرين‏
                        شاهنامه، ص: 225
         سياوش بدو گفت كز كار تو            پر انديشه بودم ز گفتار تو
         كنون راى يك سر بران شد درست            كه از كينه دل را بخواهيم شست‏
         تو پاسخ فرستى بافراسياب            كه از كين اگر شد سرت پر شتاب‏
         كسى كو ببيند سرانجام بد            ز كردار بد بازگشتن سزد
         دلى كز خرد گردد آراسته            يكى گنج گردد پر از خواسته‏
         اگر زير نوش اندرون زهر نيست            دلت را ز رنج و زيان بهر نيست‏
         چو پيمان همى كرد خواهى درست            كه آزار و كينه نخواهيم جست‏
         ز گردان كه رستم بداند همى            كجا نامشان بر تو خواند همى‏
         بر من فرستى برسم نوا            كه باشد بگفتار تو بر گوا
         و ديگر ز ايران زمين هرچ هست            كه آن شهرها را تو دارى بدست‏
         بپردازى و خود بتوران شوى            زمانى ز جنگ و ز كين بغنوى‏
         نباشد جز از راستى در ميان            بكينه نبندم كمر بر ميان‏
         فرستم يكى نامه نزديك شاه            مگر بآشتى باز خواند سپاه‏
         بر افگند گرسيوز اندر زمان            فرستاده چون هژبر دمان‏
         بدو گفت خيره منه سر بخواب            برو تازيان نزد افراسياب‏
         بگويش كه من تيز بشتافتم            همى هرچ جستم همه يافتم‏
         گروگان همى خواهد از شهريار            چو خواهى كه برگردد از كارزار
         فرستاده آمد بدادش پيام            ز شاه و ز گرسيوز نيك نام‏
         چو گفت فرستاده بشنيد شاه            فراوان بپيچيد و گم كرد راه‏
         همى گفت صد تن ز خويشان من            گرايدونك كم گردد از انجمن‏
         شكست اندر آيد بدين بارگاه            نماند بر من كسى نيك خواه‏
         و گر گويم از من گروگان مجوى            دروغ آيدش سربسر گفت و گوى‏
         فرستاد بايد بر او نوا            اگر بى‏گروگان ندارد روا
         بران سان كه رستم همى نام برد            ز خويشان نزديك صد بر شمرد
         بر شاه ايران فرستادشان            بسى خلعت و نيكوى دادشان‏
         بفرمود تا كوس با كرّه ناى            زدند و فروهشت پرده سراى‏
         بخارا و سغد و سمرقند و چاچ            سپيجاب و آن كشور و تخت عاج‏
         تهى كرد و شد با سپه سوى گنگ            بهانه نجست و فريب و درنگ‏
         چو از رفتنش رستم آگاه شد            روانش ز انديشه كوتاه شد
         بنزد سياوش بيامد چو گرد            شنيده سخنها همه ياد كرد
         بدو گفت چون كارها گشت راست            چو گرسيوز ار باز گردد رواست‏
         بفرمود تا خلعت آراستند            سليح و كلاه و كمر خواستند
         يكى اسپ تازى بزرّين ستام            يكى تيغ هندى بزرّين نيام‏
         چو گرسيوز آن خلعت شاه ديد            تو گفتى مگر بر زمين ماه ديد
         بشد با زبانى پر از آفرين            تو گفتى مگر بر نوردد زمين‏
                        [ فرستادن سياوش رستم را به نزد كاوس‏]
          سياوش نشست از بر تخت عاج            بياويخته بر سر عاج تاج‏
         همى راى زد با يكى چرب گوى            كسى كو سخن را دهد رنگ و بوى‏
                        شاهنامه، ص: 226
         ز لشكر همى جست گردى سوار            كه با او بسازد دم شهريار
         چنين گفت با او گو پيل تن            كزين در كه يارد گشادن سخن‏
         همانست كاوس كز پيش بود            ز تندى نكاهد نخواهد فزود
         مگر من شوم نزد شاه جهان            كنم آشكارا برو بر نهان‏
         ببرّم زمين گر تو فرمان دهى            ز رفتن نبينم همى جز بهى‏
         سياوش ز گفتار او شاد شد            حديث فرستادگان باد شد
         سپهدار بنشست و رستم بهم            سخن راند هر گونه از بيش و كم‏
         بفرمود تا رفت پيشش دبير            نوشتن يكى نامه بر حرير
         نخست آفرين كرد بر دادگر            كزو ديد نيروى و فرّ و هنر
         خداوند هوش و زمان و مكان            خرد پروراند همى با روان‏
         گذر نيست كس را ز فرمان او            كسى كو بگردد ز پيمان او
         ز گيتى نبيند مگر كاستى            بدو باشد افزونى و راستى‏
         ازو باد بر شهريار آفرين            جهاندار و ز نامداران گزين‏
         رسيده بهر نيك و بد راى او            ستون خرد گشته بالاى او
         رسيدم ببلخ و بخرّم بهار            همه شادمان بودم از روزگار
         ز من چون خبر يافت افراسياب            سيه شد بچشم اندرش آفتاب‏
         بدانست كش كار دشوار گشت            جهان تيره شد بخت او خوار گشت‏
         بيامد برادرش با خواسته            بسى خوبرويان آراسته‏
         كه زنهار خواهد ز شاه جهان            سپارد بدو تاج و تخت مهان‏
         بسنده كند زين جهان مرز خويش            بداند همى پايه و ارز خويش‏
         از ايران زمين بسپرد تيره خاك            بشويد دل از كينه و جنگ پاك‏
         ز خويشان فرستاد صد نزد من            بدين خواهش آمد گو پيل تن‏
         گر او را ببخشد ز مهرش سزاست            كه بر مهر او چهر او بر گواست‏
         چو بنوشت نامه يل جنگجوى            سوى شاه كاوس بنهاد روى‏
         و زان روى گرسيوز نيك‏خواه            بيامد بر شاه توران سپاه‏
         همه داستان سياوش بگفت            كه او راز شاهان كسى نيست جفت‏
         ز خوبى ديدار و كردار او            ز هوش و دل و شرم و گفتار او
         دلير و سخن‏گوى و گرد و سوار            تو گويى خرد دارد اندر كنار
         بخنديد و با او چنين گفت شاه            كه چاره به از جنگ اى نيك‏خواه‏
         و ديگر كزان خوابم آمد نهيب            ز بالا بديدم نشان نشيب‏
         پر از درد گشتم سوى چاره باز            بدان تا نبينم نشيب و فراز
         بگنج و درم چاره آراستم            كنون شد بران سان كه من خواستم‏
                        [ پيغام دادن رستم كاوس را]
          و زان روى چون رستم شير مرد            بيامد بر شاه ايران چو گرد
         بپيش اندر آمد بكش كرده دست            بر آمد سپهبد ز جاى نشست‏
         بپرسيد و بگرفتش اندر كنار            ز فرزند و از گردش روزگار
         ز گردان و از رزم و كار سپاه            و زان تا چرا باز گشت او ز راه‏
         نخست از سياوش زبان برگشاد            ستودش فراوان و نامه بداد
                        شاهنامه، ص: 227
         چو نامه برو خواند فرّخ دبير            رخ شهريار جهان شد چو قير
         برستم چنين گفت گيرم كه اوى            جوانست و بد نارسيده بروى‏
         چو تو نيست اندر جهان سر بسر            بجنگ از تو جويند شيران هنر
         نديدى بديهاى افراسياب            كه گم شد ز ما خورد و آرام و خواب‏
         مرا رفت بايست كردم درنگ            مرا بود با او سرى پر ز جنگ‏
         نرفتم كه گفتند ز ايدر مرو            بمان تا بسيچد جهاندار نو
         چو بادافره ايزدى خواست بود            مكافات بدها بدى خواست بود
         شما را بدان مردرى خواسته            بدان گونه بر شد دل آراسته‏
         كجا بستد از هر كسى بى‏گناه            بدان تا بپيچيدتان دل ز راه‏
         بصد ترك بيچاره و بد نژاد            كه نام پدرشان نداريد ياد
         كنون از گروگان كى انديشد او            همان پيش چشمش همان خاك كو
         شما گر خرد را بسيچيد كار            نه من سيرم از جنگ و از كارزار
         بنزد سياوش فرستم كنون            يكى مرد پر دانش و پر فسون‏
         بفرمايمش كآتشى كن بلند            ببند گران پاى تركان ببند
         بر آتش بنه خواسته هرچ هست            نگر تا نيازى بيك چيز دست‏
         پس آن بستگان را بر من فرست            كه من سر بخواهم ز تن‏شان گسست‏
         تو با لشكر خويش سر پر ز جنگ            برو تا بدرگاه او بى‏درنگ‏
         همه دست بگشاى تا يك سره            چو گرگ اندر آيد بپيش بره‏
         چو تو ساز گيرى بد آموختن            سپاهت كند غارت و سوختن‏
         بيايد بجنگ تو افراسياب            چو گردد برو ناخوش آرام و خواب‏
         تهمتن بدو گفت كاى شهريار            دلت را بدين كار غمگين مدار
         سخن بشنو از من تو اى شه نخست            پس آنگه جهان زير فرمان تست‏
         تو گفتى كه بر جنگ افراسياب            مران تيز لشكر بران روى آب‏
         بمانيد تا او بيايد بجنگ            كه او خود شتاب آورد بى‏درنگ‏
         ببوديم يك چند در جنگ سست            در آشتى او گشاد از نخست‏
         كسى كاشتى جويد و سور و بزم            نه نيكو بود پيش رفتن برزم‏
         و ديگر كه پيمان شكستن ز شاه            نباشد پسنديده نيك خواه‏
         سياوش چو پيروز بودى بجنگ            برفتى بسان دلاور پلنگ‏
         چه جستى جز از تخت و تاج و نگين            تن آسانى و گنج ايران زمين‏
         همه يافتى جنگ خيره مجوى            دل روشنت بآب تيره مشوى‏
         گر افراسياب اين سخنها كه گفت            به پيمان شكستن بخواهد نهفت‏
         هم از جنگ جستن نگشتيم سير            بجايست شمشير و چنگال شير
         ز فرزند پيمان شكستن مخواه            مكن آنچ نه اندر خورد با كلاه‏
         نهانى چرا گفت بايد سخن            سياوش ز پيمان نگردد ز بن‏
         وزين كار كانديشه كردست شاه            بر آشوبد اين نامور پيشگاه‏                         [ فرستادن كاوس رستم را به سيستان‏]
          چو كاوس بشنيد شد پر ز خشم            بر آشفت زان كار و بگشاد چشم‏
         برستم چنين گفت شاه جهان            كه ايدون نماند سخن در نهان‏
                        شاهنامه، ص: 228
         كه اين در سر او تو افگنده            چنين بيخ كين از دلش كنده‏
         تن آسانى خويش جستى برين            نه افروزش تاج و تخت و نگين‏
         تو ايدر بمان تا سپهدار طوس            ببندد برين كار بر پيل كوس‏
         من اكنون هيونى فرستم ببلخ            يكى نامه با سخنهاى تلخ‏
         سياوش اگر سر ز پيمان من            بپيچد نيايد بفرمان من‏
         بطوس سپهبد سپارد سپاه            خود و ويژگان باز گردد براه‏
         ببيند ز من هرچ اندر خورست            گر او را چنين داورى در سرست‏
         غمى گشت رستم بآواز گفت            كه گردون سر من بيارد نهفت‏
         اگر طوس جنگى‏تر از رستم است            چنان دان كه رستم ز گيتى كم است‏
         بگفت اين و بيرون شد از پيش اوى            پر از خشم چشم و پر آژنگ روى‏
         هم اندر زمان طوس را خواند شاه            بفرمود لشكر كشيدن براه‏
         چو بيرون شد از پيش كاوس طوس            بفرمود تا لشكر و بوق و كوس‏
         بسازند و آرايش ره كنند            و زان رزمگه راه كوته كنند
                        [ پاسخ نامه سياوش از كاوس‏]
          هيونى بياراست كاوس شاه            بفرمود تا باز گردد براه‏
         نويسنده نامه را پيش خواند            بكرسى زر پيكرش برنشاند
         يكى نامه فرمود پر خشم و جنگ            زبان تيز و رخساره چون بادرنگ‏
         نخست آفرين كرد بر كردگار            خداوند آرامش و كارزار
         خداوند بهرام و كيوان و ماه            خداوند نيك و بد و فرّ و جاه‏
         بفرمان اويست گردان سپهر            ازو باز گسترده هر جاى مهر
         ترا اى جوان تندرستى و بخت            هميشه بماناد با تاج و تخت‏
         اگر بر دلت راى من تيره گشت            ز خواب جوانى سرت خيره گشت‏
         شنيدى كه دشمن بايران چه كرد            چو پيروز شد روزگار نبرد
         كنون خيره آزرم دشمن مجوى            برين بارگه بر مبر آبروى‏
         منه با جوانى سر اندر فريب            گر از چرخ گردان نخواهى نهيب‏
         كه من زان فريبنده گفتار او            بسى بازگشتم ز پيگار او
         ترا گر فريبد نباشد شگفت            مرا از خود اندازه بايد گرفت‏
         نرفت ايچ با من سخن ز آشتى            ز فرمان من روى برگاشتى‏
         همان رستم از گنج آراسته            نخواهد شدن سير از خواسته‏
         ازان مردرى تاج شاهنشهى            ترا شد سر از جنگ جستن تهى‏
         در بى‏نيازى بشمشير جوى            بكشور بود شاه را آبروى‏
         چو طوس سپهبد رسد پيش تو            بسازد چو بايد كم و بيش تو
         گروگان كه دارى ببند گران            هم اندر زمان بار كن بر خران‏
         پرستار و ز خواسته هرچ هست            بزودى مر آن را بدرگه فرست‏
         تو شو كين و آويختن را بساز            ازين در سخن‏ها مگردان دراز
         [ چو تو ساز جنگ شبيخون كنى            ز خاك سيه رود جيحون كنى‏]
         [ سپهبد سر اندر نيارد بخواب            بيايد بجنگ تو افراسياب‏]
                        شاهنامه، ص: 229
         و گر مهر دارى بران اهرمن            نخواهى كه خواندت پيمان شكن‏
         سپه طوس رد را ده و باز گرد            نه مرد پرخاش روز نبرد
         تو با خوبرويان برآميختى            ببزم اندر از رزم بگريختى‏
         نهادند بر نامه بر مهر شاه            هيون پر بر آورد و ببريد راه‏
         چو نامه بنزد سياوش رسيد            بران گونه گفتار ناخوب ديد
         فرستاده را خواند و پرسيد چست            ازو كرد يك سر سخنها درست‏
         بگفت آنك با پيل تن رفته بود            ز طوس و ز كاوس كاشفته بود
         سياوش چو بشنيد گفتار اوى            ز رستم غمى گشت و بر تافت روى‏
         ز كار پدر دل پر انديشه كرد            ز تركان و از روزگار نبرد
         همى گفت صد مرد ترك و سوار            ز خويشان شاهى چنين نامدار
         همه نيك خواه و همه بى‏گناه            اگرشان فرستم بنزديك شاه‏
         نپرسد نه انديشه از كارشان            همانگه كند زنده بر دارشان‏
         بنزديك يزدان چه پوزش برم            بد آيد ز كار پدر بر سرم‏
         ور ايدونك جنگ آورم بى‏گناه            چنان خيره با شاه توران سپاه‏
         جهاندار نپسندد اين بد ز من            گشايند بر من زبان انجمن‏
         و گر باز گردم بنزديك شاه            بطوس سپهبد سپارم سپاه‏
         ازو نيز هم بر تنم بد رسد            چپ و راست بد بينم و پيش بد
         نيايد ز سودابه خود جز بدى            ندانم چه خواهد رسيد ايزدى‏
                        [ سگالش سياوش با بهرام و زنگه‏]
          دو تن را ز لشكر ز كندآوران            چو بهرام و چون زنگه شاوران‏
         بران رازشان خواند نزديك خويش            بپرداخت ايوان و بنشاند پيش‏
         كه رازش بهم بود با هر دو تن            ازان پس كه رستم شد از انجمن‏
         بديشان چنين گفت كز بخت بد            فراوان همى بر تنم بد رسد
         بدان مهربانى دل شهريار            بسان درختى پر از برگ و بار
         چو سودابه او را فريبنده گشت            تو گفتى كه زهر گزاينده گشت‏
         شبستان او گشت زندان من            غمى شد دل و بخت خندان من‏
         چنين رفت بر سر مرا روزگار            كه با مهر او آتش آورد بار
         گزيدم بدان شوربختيم جنگ            مگر دور مانم ز چنگ نهنگ‏
         ببلخ اندرون بود چندان سپاه            سپهبد چو گرسيوز كينه خواه‏
         نشسته بسغد اندرون شهريار            پر از كينه با تيغ زن صد هزار
         برفتيم بر سانِ باد دمان            نجستيم در جنگ ايشان زمان‏
         چو كشور سراسر بپرداختند            گروگان و آن هديها ساختند
         همه موبدان آن نمودند راه            كه ما باز گرديم زين رزم گاه‏
         پسندش نيامد همى كار من            بكوشد برنج و بآزار من‏
         بخيره همى جنگ فرمايدم            بترسم كه سوگند بگزايدم‏
         ورا گر ز بهر فزونيست جنگ            چو گنج آمد و كشور آمد بچنگ‏
         چه بايد همى خيره خون ريختن            چنين دل بكين اندر آويختن‏
         همى سر ز يزدان نبايد كشيد            فراوان نكوهش ببايد شنيد
                        شاهنامه، ص: 230
         دو گيتى همى برد خواهد ز من            بمانم بكام دل اهرمن‏
         نزادى مرا كاشكى مادرم            و گر زاد مرگ آمدى بر سرم‏
         كه چندين بلاها ببايد كشيد            ز گيتى همى زهر بايد چشيد
         بدين گونه پيمان كه من كرده‏ام            بيزدان و سوگندها خورده‏ام‏
         اگر سر بگردانم از راستى            فراز آيد از هر سوى كاستى‏
         پراگنده شد در جهان اين سخن            كه با شاه تركان فگنديم بن‏
         زبان برگشايند هر كس ببد            بهر جاى بر من چنانچون سزد
         بكين بازگشتن بريدن ز دين            كشيدن سر از آسمان و زمين‏
         چنين كى پسندد ز من كردگار            كجا بر دهد گردش روزگار
         شوم كشورى جويم اندر جهان            كه نامم ز كاوس ماند نهان‏
         كه روشن زمانه بران سان بود            كه فرمان دادار گيهان بود
         سرى كش نباشد ز مغز آگهى            نه از بتّرى باز داند بهى‏
         قباد آمد و رفت و گيتى سپرد            ورا نيز هم رفته بايد شمرد
         تو اى نامور زنگه شاوران            بياراى تن را برنج گران‏
         برو تا بدرگاه افراسياب            درنگى مباش و منه سر بخواب‏
         گروگان و اين خواسته هرچ هست            ز دينار و ز تاج و تخت نشست‏
         ببر همچنين جمله تا پيش اوى            بگويش كه ما را چه آمد بروى‏
         بفرمود بهرام گودرز را            كه اين نامور لشكر و مرز را
         سپردم ترا گنج و پيلان كوس            بمان تا بيايد سپهدار طوس‏
         بدو ده تو اين لشكر و خواسته            همه كارها يك سر آراسته‏
         يكايك برو بر شمر هرچ هست            ز گنج و ز تاج و ز تخت نشست‏
         چو بهرام بشنيد گفتار اوى            دلش گشت پيچان بتيمار اوى‏
         بباريد خون زنگه شاوران            بنفريد بر بوم هاماوران‏
         پر از غم نشستند هر دو بهم            روانشان ز گفتار او شد دژم‏
         بدو باز گفتند كين راى نيست            ترا بى‏پدر در جهان جاى نيست‏
         يكى نامه بنويس نزديك شاه            دگر باره زو پيل تن را بخواه‏
         اگر جنگ فرمان دهد جنگ ساز            مكن خيره انديشه دل دراز
         مگردان بما بر دژم روزگار            چو آمد درخت بزرگى ببار
         نپذرفت زان دو خردمند پند            دگرگونه بد راز چرخ بلند
         چنين داد پاسخ كه فرمان شاه            برانم كه برتر ز خورشيد و ماه‏
         و ليكن بفرمان يزدان دلير            نباشد ز خاشاك تا پيل و شير
         كسى كو ز فرمان يزدان بتافت            سراسيمه شد خويشتن را نيافت‏
         همى دست يازيد بايد بخون            بكين دو كشور بدن رهنمون‏
         و زان پس كه داند كزين كارزار            كرا بركشد گردش روزگار
         ز بهر نواهم بيازارد او            سخنهاى گم كرده باز آرد او
         همان خشم و پيگار بار آورد            سرشك غم اندر كنار آورد
         اگر تيره‏تان شد دل از كار من            بپيچيد سرتان ز گفتار من‏
                        شاهنامه، ص: 231
         فرستاده خود باشم و رهنماى            بمانم برين دشت پرده سراى‏
         سياوش چو پاسخ چنين داد باز            بپژمرد جان دو گردن فراز
         ز بيم جداييش گريان شدند            چو بر آتش تيز بريان شدند
         همى ديد چشم بد روزگار            كه اندر نهان چيست با شهريار
         نخواهد بدن نيز ديدار او            ازان چشم گريان شد از كار او
         چنين گفت زنگه كه ما بنده‏ايم            بمهر سپهبد دل آگنده‏ايم‏
         فداى تو بادا تن و جان ما            چنين باد تا مرگ پيمان ما
         چو پاسخ چنين يافت از نيكخواه            چنين گفت با زنگه بيدار شاه‏
         كه رو شاه توران سپه را بگوى            كه زين كار ما را چه آمد بروى‏
         ازين آشتى جنگ بهر منست            همه نوش تو دُرد و زهر منست‏
         ز پيمان تو سر نگردد تهى            و گر دور مانم ز تخت مهى‏
         جهاندار يزدان پناه منست            زمين تخت و گردون كلاه منست‏
         و ديگر كه بر خيره ناكرده كار            نشايست رفتن بر شهريار
         يكى راه بگشاى تا بگذرم            بجايى كه كرد ايزد آبشخورم‏
         [ يكى كشورى جويم اندر جهان            كه نامم ز كاوس ماند نهان‏]
         [ ز خوى بد او سخن نشنوم            ز پيگار او يك زمان بغنوم‏]
                        [ رفتن زنگه پيش افراسياب‏]
          بشد زنگه با نامور صد سوار            گروگان ببرد از در شهريار
         چو در شهر سالار تركان رسيد            خروش آمد و ديده‏بانش بديد
         پذيره شدش نامدارى بزرگ            كجا نام او بود جنگى طورگ‏
         چو زنگه بيامد بنزديك شاه            سپهدار بر خاست از پيشگاه‏
         گرفتش ببر تنگ و بنواختش            گرامى بر خويش بنشاختش‏
         چو بنشست با شاه پيغام داد            سراسر سخنها بدو كرد ياد
         چو بشنيد پيچان شد افراسياب            دلش گشت پر درد و سر پر ز تاب‏
         بفرمود تا جايگه ساختند            ورا چون سزا بود بنواختند
         چو پيران بيامد تهى كرد جاى            سخن رفت با نامور كدخداى‏
         ز كاوس و ز خام گفتار او            ز خوى بد و راى و پيگار او
         همى گفت و رخساره كرده دژم            ز كار سياوش دل پر ز غم‏
         فرستادن زنگه شاوران            همه ياد كرد از كران تا كران‏
         بپرسيد كاين را چه درمان كنيم            و زين چاره جستن چه پيمان كنيم‏
         بدو گفت پيران كه اى شهريار            انوشه بدى تا بود روزگار
         تو از ما بهر كار داناترى            ببايستها بر تواناترى‏
         گمان و دل و دانش و راى من            چنينست انديشه بر جاى من‏
         كه هر كس كه بر نيكوى در جهان            توانا بود آشكار و نهان‏
         ازين شاهزاده نگيرند باز            ز گنج و ز رنج آنچ آيد فراز
         من ايدون شنيدم كه اندر جهان            كسى نيست مانند او از مهان‏
         ببالا و ديدار و آهستگى            بفرهنگ و راى و بشايستگى‏
         هنر با خرد نيز بيش از نژاد            ز مادر چنو شاهزاده نزاد
                        شاهنامه، ص: 232
         بديدن كنون از شنيدن بهست            گرانمايه و شاهزاد و مهست‏
         و گر خود جز اينش نبودى هنر            كه از خون صد نامور با پدر
         بر آشفت و بگذاشت تخت و كلاه            همى از تو جويد بدين گونه راه‏
         نه نيكو نمايد ز راه خرد            كزين كشور آن نامور بگذرد
         ترا سرزنش باشد از مهتران            سر او همان از تو گردد گران‏
         و ديگر كه كاوس شد پير سر            ز تخت آمدش روزگار گذر
         سياوش جوانست و با فرّهى             بدو ماند آيين و تخت مهى‏
         اگر شاه بيند براى بلند            نويسد يكى نامه سودمند
         چنانچون نوازند فرزند را            نوازد جوان خردمند را
         يكى جاى سازد بدين كشورش            بدارد سزاوار اندر خورش‏
         بر آيين دهد دخترش را بدوى            بداردش با ناز و با آبروى‏
         مگر كو بماند بنزديك شاه            كند كشور و بومت آرامگاه‏
         و گر باز گردد سوى شهريار            ترا بهترى باشد از روزگار
         سپاسى بود نزد شاه زمين            بزرگان گيتى كنند آفرين‏
         بر آسايد از كين دو كشور مگر            اگر آردش نزد ما دادگر
         ز داد جهان آفرين اين سزاست            كه گردد زمانه بدين جنگ راست‏
         چو سالار گفتار پيران شنيد            چنان هم همه بودنيها بديد
         پس انديشه كرد اندر آن يك زمان            همى داشت بر نيك و بد بر گمان‏
         چنين داد پاسخ بپيران پير            كه هست اينك گفتى همه دلپذير
         و ليكن شنيدم يكى داستان            كه باشد بدين راى همداستان‏
         كه چون بچّه شير نر پرورى            چو دندان كند تيز كيفر برى‏
         چو با زور و با چنگ بر خيزد او            بپروردگار اندر آويزد او
         بدو گفت پيران كاندر خرد            يكى شاه كندآوران بنگرد
         كسى كز پدر كژّى و خوى بد            نگيرد ازو بد خويى كى سزد
         نبينى كه كاوس ديرينه گشت            چو ديرينه گشت او ببايد گذشت‏
         سياوش بگيرد جهان فراخ            بسى گنج بى‏رنج و ايوان و كاخ‏
         دو كشور ترا باشد و تاج و تخت            چنين خود كه يابد مگر نيك‏بخت‏
                                                 [ نامه افراسياب به سياوش‏]
          چو بشنيد افراسياب اين سخن            يكى راى با دانش افگند بن‏
         دبير جهان ديده را پيش خواند            زبان برگشاد و سخن بر فشاند
         نخستين كه بر خامه بنهاد دست            بعنبر سر خامه را كرد مست‏
         جهان آفرين را ستايش گرفت            بزرگى و دانش نمايش گرفت‏
         كجا برترست از مكان و زمان            بدو كى رسد بندگان را گمان‏
         خداوند جانست و آن خرد            خردمند را داد او پرورد
         ازو باد بر شاهزاده درود            خداوند گوپال و شمشير و خود
         خداوند شرم و خداوند باك            ز بيداد و كژّى دل و دست پاك‏
         شنيدم پيام از كران تا كران            ز بيدار دل زنگه شاوران‏
         غمى شد دلم زانك شاه جهان            چنين تيز شد با تو اندر نهان‏
                        شاهنامه، ص: 233
         و ليكن بگيتى بجز تاج و تخت            چه جويد خردمند بيدار بخت‏
         ترا اين همه ايدر آراستست            اگر شهريارى و گر خواستست‏
         همه شهر توران برندت نماز            مرا خود بمهر تو باشد نياز
         تو فرزند باشى و من چون پدر            پدر پيش فرزند بسته كمر
         [ چنان دان كه كاوس بر تو بمهر            بران گونه يك روز نگشاد چهر]
         كجا من گشايم در گنج بست            سپارم بتو تاج و تخت نشست‏
         بدارمت بى‏رنج فرزندوار            بگيتى تو مانى ز من يادگار
         چو از كشورم بگذرى در جهان            نكوهش كنندم كهان و مهان‏
         وزين روى دشوار يابى گذر            مگر ايزدى باشد آيين و فرّ 
         بدين راه پيدا نبينى زمين            گذر كرد بايد بدرياى چين‏
         ازين كرد يزدان ترا بى‏نياز            هم ايدر بباش و بخوبى بناز
         سپاه و در گنج و شهر آن تست            برفتن بهانه نبايدت جست‏
         چو راى آيدت آشتى با پدر            سپارم ترا تاج و زرّين كمر
         كه زايدر بايران شوى با سپاه            ببندم بدلسوزگى با تو راه‏
         نماند ترا با پدر جنگ دير            كهن شد سرش گردد از جنگ سير
         گر آتش ببيند پى شصت و پنج            رسد آتش از بادِ پيرى برنج‏
         ترا باشد ايران و گنج و سپاه            ز كشور بكشور رساند كلاه‏
         پذيرفتم از پاك يزدان كه من            بكوشم بخوبى بجان و به تن‏
         نفرمايم و خود نسازم ببد            به انديشه دل را نيازم ببد
         چو نامه بمهر اندر آورد شاه            بفرمود تا زنگه نيك خواه‏
         بزودى برفتن ببندد كمر            يكى خلعت آراست با سيم و زر
         يكى اسپ بر سر ستام گران            بيامد دمان زنگه شاوران‏
         چو نزديك تخت سياوش رسيد            بگفت آنچ پرسيد و بشنيد و ديد
         سياوش بيك روى زان شاد شد            بديگر پر از درد و فرياد شد
         كه دشمن همى دوست بايست كرد            ز آتش كجا بردمد باد سرد
                        [ سپاه سپردن سياوش به بهرام‏]
          يكى نامه بنوشت نزد پدر            همه ياد كرد آنچ بد در بدر
         كه من با جوانى خرد يافتم            بهر نيك و بد نيز بشتافتم‏
         ازان زن يكى مغز شاه جهان            دل من بر افروخت اندر نهان‏
         شبستان او درد من شد نخست            ز خون دلم رخ ببايست شست‏
         ببايست بر كوه آتش گذشت            مرا زار بگريست آهو بدشت‏
         ازان ننگ و خوارى بجنگ آمدم            خرامان بچنگ نهنگ آمدم‏
         دو كشور بدين آشتى شاد گشت            دل شاه چون تيغ پولاد گشت‏
         نيايد همى هيچ كارش پسند            گشادن همان و همان بود بند
         چو چشمش ز ديدار من گشت سير            بر سير ديده نباشند دير
         ز شادى مبادا دل او رها            شدم من ز غم در دم اژدها
         ندانم كزين كار بر من سپهر            چه دارد براز اندر از كين و مهر
         ازان پس بفرمود بهرام را            كه اندر جهان تازه كن كام را
                        شاهنامه، ص: 234
         سپردم ترا تاج و پرده سراى            همان گنج آگنده و تخت و جاى‏
         درفش و سواران و پيلان كوس            چو ايدر بيايد سپهدار طوس‏
         چنين هم پذيرفته او را سپار            تو بيدار دل باش و به روزگار
         [ ز ديده بباريد خوناب زرد            لب راد مردان پر از باد سرد]
         ز لشكر گزين كرد سيصد سوار            همه گرد و شايسته كارزار
         صد اسپ گزيده بزرّين ستام            پرستار و زرّين كمر صد غلام‏
         بفرمود تا پيش او آورند            سليح و ستام و كمر بشمرند
         درم نيز چندان كه بودش بكار            ز دينار و ز گوهر شاهوار
         ازان پس گرانمايگان را بخواند            سخنهاى بايسته چندى براند
         چنين گفت كز نزد افراسياب            گذشتست پيران بدين روى آب‏
         يكى راز پيغام دارد بمن            كه ايمن بدويست از انجمن‏
         همى سازم اكنون پذيره شدن            شما را هم ايدر ببايد بدن‏
         همه سوى بهرام داريد روى            مپيچيد دل را ز گفتار اوى‏
         همى بوسه دادند گردان زمين            بران خوب سالار با آفرين‏
                        [ يادآورى راه سياوش به تركستان‏]
          چو خورشيد تابنده بنمود پشت            هوا شد سياه و زمين شد درشت‏
         سياوش لشكر بجيحون كشيد            بمژگان همى از جگر خون كشيد
         چو آمد بترمذ درون بام و كوى            بسان بهاران پر از رنگ و بوى‏
         چنان بد همه شهرها تا بچاچ            تو گفتى عروسيست با طوق و تاج‏
         بهر منزلى ساخته خوردنى            خورشهاى زيبا و گستردنى‏
         چنين تا بقچقار باشى براند            فرود آمد آنجا و چندى بماند
         چو آگاهى آمد پذيره شدند            همه سركشان با تبيره شدند
         ز خويشان گزين كرد پيران هزار            پذيره شدن را بر آراست كار
         بياراسته چار پيل سپيد            سپه را همه داد يك سر نويد
         يكى بر نهاده ز پيروزه تخت            درفشنده مهدى بسان درخت‏
         سرش ماه زرّين و بومش بنفش            بزر بافته پرنيانى درفش‏
         ابا تخت زرّين سه پيل دگر            صد از ماه رويان زرّين كمر
         سپاهى بران سان كه گفتى سپهر            بياراست روى زمين را بمهر
         صد اسپ گرانمايه با زين زر            بديبا بياراسته سر بسر
         سياوش بشنيد كامد سپاه            پذيره شدن را بياراست شاه‏
         درفش سپهدار پيران بديد            خروشيدن پيل و اسپان شنيد
         بشد تيز و بگرفتش اندر كنار            بپرسيدش از نامور شهريار
         بدو گفت كاى پهلوان سپاه            چرا رنجه كردى روان را براه‏
         همه بر دل انديشه اين بد نخست            كه بيند دو چشمم ترا تندرست‏
         ببوسيد پيران سر و پاى او            همان خوب چهر دلاراى او
         چنين گفت كاى شهريار جوان            مرا گر بخواب اين نمودى روان‏
         ستايش كنم پيش يزدان نخست            چو ديدم ترا روشن و تندرست‏
                        شاهنامه، ص: 235
         ترا چون پدر باشد افراسياب            همه بنده باشيم زين روى آب‏
         ز پيوستگان هست بيش از هزار            پرستندگانند با گوشوار
         تو بى‏كام دل هيچ دم برمزن            ترا بنده باشد همى مرد و زن‏
         مرا گر پذيرى تو با پير سر            ز بهر پرستش ببندم كمر
         برفتند هر دو بشادى بهم            سخن ياد كردند بر بيش و كم‏
         همه ره ز آواى چنگ و رباب            همى خفته را سر بر آمد ز خواب‏
         همى خاك مشكين شد از مشك و زر            همى اسپ تازى بر آورد پر
         سياوش چو آن ديد آب از دو چشم            بباريد و ز انديشه آمد بخشم‏
         كه ياد آمدش بوم زابلستان            بياراسته تا بكابلستان‏
         همان شهر ايرانش آمد بياد            همى بركشيد از جگر سرد باد
         ز ايران دلش ياد كرد و بسوخت            بكردار آتش رخش بر فروخت‏
         ز پيران بپيچيد و پوشيد روى            سپهبد بديد آن غم و درد اوى‏
         بدانست كو را چه آمد بياد            غمى گشت و دندان بلب بر نهاد
         بقچقار باشى فرود آمدند            نشستند و يكبار دم بر زدند
         نگه كرد پيران بديدار او            نشست و بر و يال و گفتار او
         بدو در دو چشمش همى خيره ماند            همى هر زمان نام يزدان بخواند
         بدو گفت كاى نامور شهريار            ز شاهان گيتى توى يادگار
         سه چيزست بر تو كه اندر جهان            كسى را نباشد ز تخم مهان‏
         يكى آنك از تخمه كى‏قباد            همى از تو گيرند گويى نژاد
         و ديگر زبانى بدين راستى            بگفتار نيكو بياراستى‏
         سه ديگر كه گويى كه از چهر تو            ببارد همى بر زمين مهر تو
         چنين داد پاسخ سياوش بدوى            كه اى پير پاكيزه و راست گوى‏
         خنيده بگيتى بمهر و وفا            ز آهرمنى دور و دور از جفا
         گر ايدونك با من تو پيمان كنى            شناسم كه پيمان من مشكنى‏
         گر از بودن ايدر مرا نيكويست            برين كرده خود نبايد گريست‏
         و گر نيست فرماى تا بگذرم            نمايى ره كشورى ديگرم‏
         بدو گفت پيران كه منديش زين            چو اندر گذشتى ز ايران زمين‏
         مگردان دل از مهر افراسياب            مكن هيچ گونه برفتن شتاب‏
         پراگنده نامش بگيتى بديست            و ليكن جز اينست مرد ايزديست‏
         خرد دارد و راى و هوش بلند            بخيره نيايد براه گزند
         مرا نيز خويشيست با او بخون            همش پهلوانم همش رهنمون‏
         همانا برين بوم و بر صد هزار            بفرمان من بيش باشد سوار
         همم بوم و بر هست و هم گوسفند            هم اسپ و سليح و كمان و كمند
         مرا بى‏نيازيست از هر كسى            نهفته جزين نيز هستم بسى‏
         فداى تو بادا همه هرچ هست            گرايدونك سازى بشادى نشست‏
         پذيرفتم از پاك يزدان ترا            براى و دل هوشمندان ترا
         كه بر تو نيايد ز بدها گزند            نداند كسى راز چرخ بلند
                        شاهنامه، ص: 236
         مگر كز تو آشوب خيزد بشهر            بياميزى از دور ترياك و زهر
         سياوش بدان گفتها رام شد            برافروخت و اندر خور جام شد
         بخوردن نشستند يك با دگر            سياوش پسر گشت و پيران پدر
         برفتند با خنده و شادمان            بره بر نجستند جايى زمان‏
         چنين تا رسيدند در شهر گنگ            كزان بود خرّم سراى درنگ‏
                        [ ديدن سياوش افراسياب را]
          پياده بكوى آمد افراسياب            از ايوان ميان بسته و پر شتاب‏
         سياوش چو او را پياده بديد            فرود آمد از اسپ و پيشش دويد
         گرفتند مر يكدگر را ببر            بسى بوس دادند بر چشم و سر
         ازان پس چنين گفت افراسياب            كه گردان جهان اندر آمد بخواب‏
         ازين پس نه آشوب خيزد نه جنگ            بآبشخور آيند ميش و پلنگ‏
         بر آشفت گيتى ز تور دلير            كنون روى گيتى شد از جنگ سير
         دو كشور سراسر پر از شور بود            جهان را دل از آشتى كور بود
         بتو رام گردد زمانه كنون            بر آسايد از جنگ و ز جوش خون‏
         كنون شهر توران ترا بنده‏اند            همه دل بمهر تو آگنده‏اند
         مرا چيز با جان همى پيش تست            سپهبد بجان و بتن خويش تست‏
         سياوش برو آفرين كرد سخت            كه از گوهر تو مگر داد بخت‏
         سپاس از خداى جهان آفرين            كزويست آرام و پرخاش و كين‏
         سپهدار دست سياوش بدست            بيامد بتخت مهى بر نشست‏
         بروى سياوش نگه كرد و گفت            كه اين را بگيتى كسى نيست جفت‏
         نه زين گونه مردم بود در جهان            چنين روى و بالا و فرّ مهان‏
         ازان پس بپيران چنين گفت رد            كه كاوس تندست و اندك خرد
         كه بشكيبد از روى چونين پسر            چنين برز بالا و چندين هنر
         مرا ديده از خوب ديدار او            بماندست دل خيره از كار او
         كه فرزند باشد كسى را چنين            دو ديده بگرداند اندر زمين‏
         از ايوانها پس يكى برگزيد            همه كاخ زربفتها گستريد
         يكى تخت زرّين نهادند پيش            همه پايها چون سر گاوميش‏
         بديباى چينى بياراستند            فراوان پرستندگان خواستند
         بفرمود پس تا رود سوى كاخ            بباشد بكام و نشيند فراخ‏
         سياوش چو در پيش ايوان رسيد            سر طاق ايوان بكيوان رسيد
         بيامد بران تخت زر بر نشست            هشيوار جان اندر انديشه بست‏
         چو خوان سپهبد بياراستند            كس آمد سياوش را خواستند
         ز هر گونه رفت بر خوان سخن            همه شادمانى فگندند بن‏
         چو از خوان سالار برخاستند            نشستنگه مى بياراستند
         برفتند با رود و رامشگران            بباده نشستند يك سر سران‏
         بدو داد جان و دل افراسياب            همى بى‏سياوش نيامدش خواب‏
         همى خورد مى تا جهان تيره شد            سر ميگساران ز مى خيره شد
         سياوش به ايوان خراميد شاد            بمستى ز ايران نيامدش ياد
                        شاهنامه، ص: 237
         بدان شب هم اندر بفرمود شاه            بدان كس كه بودند بر بزمگاه‏
         چنين گفت با شيده افراسياب            كه چون سر برآرد سياوش ز خواب‏
         تو با پهلوانان و خويشان من            كسى كو بود مهتر انجمن‏
         بشبگير با هديه و با غلام            گرانمايه اسپان زرّين ستام‏
         ز لشكر همى هر كسى با نثار            ز دينار و ز گوهر شاهوار
         ازين گونه پيش سياوش روند            هشيوار و بيدار و خامش روند
         فراوان سپهبد فرستاد چيز            بدين گونه يك هفته بگذشت نيز 
                        [ هنر نمودن سياوش پيش افراسياب‏]
          شبى با سياوش چنين گفت شاه            كه فردا بسازيم هر دو پگاه‏
         كه با گوى و چوگان بميدان شويم            زمانى بتازيم و خندان شويم‏
         ز هر كس شنيدم كه چوگان تو            نبينند گردان بميدان تو
         تو فرزند مايى و زيباى گاه            تو تاج كيانى و پشت سپاه‏
         بدو گفت شاها انوشه بدى            روان را بديدار توشه بدى‏
         همى از تو جويند شاهان هنر            كه يابد بهر كار بر تو گذر
         مرا روز روشن بديدار تست            همى از تو خواهم بد و نيك جست‏
         بشبگير گردان بميدان شدند            گرازان و تازان و خندان شدند
         چنين گفت پس شاه توران بدوى            كه ياران گزينيم در زخم گوى‏
         تو باشى بدان روى و زين روى من            بدو نيم هم زين نشان انجمن‏
         سياوش بدو گفت كاى شهريار            كجا باشدم دست و چوگان بكار
         برابر نيارم زدن با تو گوى            بميدان هم آورد ديگر بجوى‏
         چو هستم سزاوار يار توام            برين پهن ميدان سوار توام‏
         سپهبد ز گفتار او شاد شد            سخن گفتن هر كسى باد شد
         بجان و سر شاه كاوس گفت            كه با من تو باشى هم آورد و جفت‏
         هنر كن بپيش سواران پديد            بدان تا نگويند كو بد گزيد
         كنند آفرين بر تو مردان من            شكفته شود روى خندان من‏
         سياوش بدو گفت فرمان تراست            سواران و ميدان و چوگان تراست‏
         سپهبد گزين كرد كلباد را            چو گرسيوز و جهن و پولاد را
         چو پيران و نستيهن جنگجوى            چو هومان كه بر دارد از آب گوى‏
         بنزد سياوش فرستاد يار            چو رويين و چون شيده نامدار
         دگر اندريمان سوار دلير            چو ارجاسپ اسپ افگن نرّه شير
         سياوش چنين گفت كاى نامجوى            از يشان كه يارد شدن پيش گوى‏
         همه يار شاهند و تنها منم            نگهبان چوگان يك تا منم‏
         گر ايدونك فرمان دهد شهريار            بيارم بميدان ز ايران سوار
         [ مرا يار باشند بر زخم گوى            بران سان كه آيين بود بر دو روى‏]
         [ سپهبد چو بشنيد زو داستان            بران داستان گشت هم داستان‏]
         [ سياوش از ايرانيان هفت مرد            گزين كرد شايسته كاركرد]
         خروش تبيره ز ميدان بخاست            همى خاك با آسمان گشت راست‏
         از آواى صنج و دم كرّه ناى            تو گفتى بجنبيد ميدان ز جاى‏
                        شاهنامه، ص: 238
         سياوش بر انگيخت اسپ نبرد            چو گوى اندر آمد بپيشش بگرد
         بزد هم چنان چون بميدان رسيد            بران سان كه از چشم شد ناپديد
         بفرمود پس شهريار بلند            كه گويى بنزد سياوش برند
         سياوش بران گوى بر داد بوس            بر آمد خروشيدن ناى و كوس‏
         سياوش باسپى دگر بر نشست            بيانداخت آن گوى خسرو بدست‏
         ازان پس بچوگان برو كار كرد            چنان شد كه با ماه ديدار كرد
         [ از چوگان او گوى شد ناپديد            تو گفتى سپهرش همى بركشيد]
         ازان گوى خندان شد افراسياب            سر نامداران بر آمد ز خواب‏
         بآواز گفتند هرگز سوار            نديديم بر زين چنين نامدار
         ز ميدان بيك سو نهادند گاه            بيامد نشست از بر گاه شاه‏
         سياوش بنشست با او بتخت            بديدار او شاد شد شاه سخت‏
         بلشگر چنين گفت پس نامجوى            كه ميدان شما را و چوگان و گوى‏
         همى ساختند آن دو لشكر نبرد            بر آمد همى تا بخورشيد گرد
         چو تركان بتندى بياراستند            همى بردن گوى را خواستند
         ربودند ايرانيان گوى پيش            بماندند تركان ز كردار خويش‏
         سياوش غمى گشت ز ايرانيان            سخن گفت بر پهلوانى زبان‏
         كه ميدان بازيست گر كارزار            برين گردش و بخشش روزگار
         چو ميدان سر آيد بتابيد روى            بديشان سپاريد يك بار گوى‏
         سواران عنانها كشيدند نرم            نكردند زان پس كسى اسپ گرم‏
         يكى گوى تركان بينداختند            بكردار آتش همى تاختند
         سپهبد چو آواز تركان شنود            بدانست كان پهلوانى چه بود
         چنين گفت پس شاه توران سپاه كه            گفتست با من يكى نيك خواه‏
         كه او را ز گيتى كسى نيست جفت            بتير و كمان چون گشايد دو سفت‏
         سياوش چو گفتار مهتر شنيد            ز قربان كمان كيى بر كشيد
         سپهبد كمان خواست تا بنگرد            يكى بر گرايد كه فرمان برد
         كمان را نگه كرد و خيره بماند            بسى آفرين كيانى بخواند
         بگرسيوز تيغ زن داد مه            كه خانه بمال و در آور بزه‏
         بكوشيد تا بر زه آرد كمان            نيامد برو خيره شد بدگمان‏
         ازو شاه بستد بزانو نشست            بماليد خانه كمان را بدست‏
         بزه كرد و خندان چنين گفت شاه            كه اينت كمانى چو بايد براه‏
         مرا نيز گاه جوانى كمان            چنين بود و اكنون دگر شد زمان‏
         بتوران و ايران كس اين را بچنگ            نيارد گرفتن بهنگام جنگ‏
         بر و يال و كتف سياوش جزين            نخواهد كمان نيز بر دشت كين‏
         نشانى نهادند بر اسپريس            سياوش نكرد ايچ با كس مكيس‏
         نشست از بر بادپايى چو ديو            بر افشارد ران و بر آمد غريو
         يكى تير زد بر ميان نشان            نهاده بدو چشم گردنكشان‏
         خدنگى دگر باره با چار پر            بينداخت از باد و بگشاد پر
                        شاهنامه، ص: 239
         نشانه دوباره بيك تاختن            مغربل بكرد اندر انداختن‏
         عنان را بپيچيد بر دست راست            بزد بار ديگر بران سو كه خواست‏
         كمان را بزه بر ببازو فگند            بيامد بر شهريار بلند
         فرود آمد و شاه بر پاى خاست            برو آفرين ز آفريننده خواست‏
         و زان جايگه سوى كاخ بلند            برفتند شادان دل و ارجمند
         نشستند خوان و مى آراستند            كسى كو سزا بود بنشاستند
         مى‏ء چند خوردند و گشتند شاد            بنام سياوش كردند ياد
         بخوان بر يكى خلعت آراست شاه            از اسپ و ستام و ز تخت و كلاه‏
         همان دست زر جامه نابريد            كه اندر جهان پيش از آن كس نديد
         ز دينار و ز بدرهاى درم            ز ياقوت و پيروزه و بيش و كم‏
         پرستار بسيار و چندى غلام            يكى پر ز ياقوت رخشنده جام‏
         بفرمود تا خواسته بشمرند            همه سوى كاخ سياوش برند
         ز هر كش بتوران زمين خويش بود            ورا مهربانى برو بيش بود
         [ بخويشان چنين گفت كو را همه            شما خيل باشيد هم چون رمه‏]
                        [ رفتن افراسياب و سياوش به شكار]
          بدان شاهزاده چنين گفت شاه            كه يك روز با من بنخچيرگاه‏
         گر آيى كه دل شاد و خرّم كنيم            روان را بنخچير بى‏غم كنيم‏
         بدو گفت هر گه كه راى آيدت            بران سو كه دل رهنماى آيدت‏
         برفتند روزى بنخچيرگاه            همى رفت با يوز و با باز شاه‏
         سپاهى ز هر گونه با او برفت            از ايران و توران بنخچير تفت‏
         سياوش بدشت اندرون گور ديد            چو باد از ميان سپه بردميد
         سبك شد عنان و گران شد ركيب            همى تاخت اندر فراز و نشيب‏
         يكى را بشمشير زد بدو نيم            دو دستش ترازو بد و گور سيم‏
         بيك جو ز ديگر گرانتر نبود            نظاره شد آن لشكر شاه زود
         بگفتند يك سر همه انجمن            كه اينت سرافراز و شمشير زن‏
         بآواز گفتند يك با دگر            كه ما را بد آمد ز ايران بسر
         سر سروران اندر آمد بننگ            سزد گر بسازيم با شاه جنگ‏
         سياوش هميدون بنخچير بور            همى تاخت و افگند در دشت گور
         بغار و بكوه و بهامون بتاخت            بشمشير و تير و بنيزه بياخت‏
         بهر جايگه بر يكى توده كرد            سپه را ز نخچير آسوده كرد
         و زان جايگه سوى ايوان شاه            همه شاد دل بر گرفتند راه‏
         سپهبد چه شادان چه بودى دژم            بجز با سياوش نبودى بهم‏
         ز جهن و ز گرسيوز و هرك بود            بكس راز نگشاد و شادان نبود
         مگر با سياوش بدى روز و شب            ازو برگشادى بخنده دو لب‏
         برين گونه يك سال بگذاشتند            غم و شادمانى بهم داشتند
                        [ به زن دادن پيران دختر خود را به سياوش‏]
          سياوش يكى روز و پيران بهم            نشستند و گفتند هر بيش و كم‏
         بدو گفت پيران كزين بوم و بر            چنانى كه باشد كسى بر گذر
         بدين مهربانى كه بر تست شاه            بنام تو خسپد بآرامگاه‏
                        شاهنامه، ص: 240
         چنان دان كه خرّم بهارش توى            نگارش تويى غمگسارش توى‏
         بزرگى و فرزند كاوس شاه            سر از بس هنرها رسيده بماه‏
         پدر پير سر شد تو بر نادلى            نگر سر ز تاج كيى نگسلى‏
         بايران و توران توى شهريار            ز شاهان يكى پر هنر يادگار
         [ بنه دل برين بوم و جايى بساز            چنانچون بود در خور كام و ناز]
         نبينمت پيوسته خون كسى            كجا داردى مهر بر تو بسى‏
         برادر ندارى نه خواهر نه زن            چو شاخ گلى بر كنار چمن‏
         يكى زن نگه كن سزاوار خويش            از ايران منه درد و تيمار پيش‏
         پس از مرگ كاوس ايران تراست            همان تاج و تخت دليران تراست‏
         پس پرده شهريار جهان            سه ماهست با زيور اندر نهان‏
         اگر ماه را ديده بودى سياه            از ايشان نه برداشتى چشم ماه‏
         سه اندر شبستان گرسيوزاند            كه از مام و ز باب با پروزاند
         نبيره فريدون و فرزند شاه            كه هم جاه دارند و هم تاج و گاه‏
         و ليكن ترا آن سزاوارتر            كه از دامن شاه جويى گهر
         پس پرده من چهارند خرد            چو بايد ترا بنده بايد شمرد
         از يشان جريرست مهتر بسال            كه از خوبرويان ندارد همال‏
         يكى دخترى هست آراسته            چو ماه درخشنده با خواسته‏
         نخواهد كسى را كه آن راى نيست            بجز چهر شاهش دلاراى نيست‏
         ز خوبان جريرست انباز تو            بود روز رخشنده دمساز تو
         اگر راى باشد ترا بنده‏ايست            بپيش تو اندر پرستنده‏ايست‏
         سياوش بدو گفت دارم سپاس            مرا خود ز فرزند برتر شناس‏
         گر او باشدم نازش جان و تن            نخواهم جز و كس ازين انجمن‏
         سپاسى نهى زين همى بر سرم            كه تا زنده‏ام حق آن نسپرم‏
         [ پس آنگاه پيران ز نزديك اوى            سوى خانه خويش بنهاد روى‏]
         چو پيران ز پيش سياوش برفت            بنزديك گلشهر تازيد تفت‏
         بدو گفت كار جريره بساز            بفرّ سياوش خسرو بناز
         چگونه نباشيم امروز شاد            كه داماد باشد نبيره قباد
         بيآورد گلشهر دخترش را            نهاد از بر تارك افسرش را
         بديبا و دينار و در و درم            ببوى و برنگ و بهر بيش و كم‏
         بياراست او را چو خرّم بهار            فرستاد در شب بر شهريار
         مر او را بپيوست با شاه نو            نشاند از بر گاه چون ماه نو
         ندانست كس گنج او را شمار            ز ياقوت و ز تاج گوهر نگار
         سياوش چو روى جريره بديد            خوش آمدش خنديد و شادى گزيد
         همى بود با او شب و روز شاد            نيامد ز كاوس و دستانش ياد
         برين نيز چندى بگرديد چرخ            سياوش را بد ز نيكيش برخ‏
         و را هر زمان پيش افراسياب            فزونتر بدى حشمت و جاه و آب‏
                        [ سخن گفتن پيران با سياوش از فرنگيس‏]
          يكى روز پيران به به روزگار            سياوش را گفت كاى نامدار
                        شاهنامه، ص: 241
         تو دانى كه سالار توران سپاه            ز اوج فلك بر فرازد كلاه‏
         شب و روز روشن روانش توى            دل و هوش و توش و توانش توى‏
         چو با او تو پيوسته خون شوى            ازين پايه هر دم بافزون شوى‏
         بباشد اميدش بتو استوار            كه خواهى بدن پيش او پايدار
         اگر چند فرزند من خويش تست            مرا غم ز بهر كم و بيش تست‏
         فرنگيس مهتر ز خوبان اوى            نبينى بگيتى چنان موى و روى‏
         ببالا ز سرو سهى برترست            ز مشك سيه بر سرش افسرست‏
         هنرها و دانش ز اندازه بيش            خرد را پرستار دارد بپيش‏
         از افراسياب ار بخواهى رواست            چنو بت بكشمير و كابل كجاست‏
         شود شاه پر مايه پيوند تو            درفشان شود فرّ و اورند تو
         چو فرمان دهى من بگويم بدوى            بجويم بدين نزد او آبروى‏
         سياوش بپيران نگه كرد و گفت            كه فرمان يزدان نشايد نهفت‏
         اگر آسمانى چنين است راى            مرا با سپهر روان نيست پاى‏
         اگر من بايران نخواهم رسيد            نخواهم همى روى كاوس ديد
         چو دستان كه پروردگار منست            تهمتن كه روشن بهار منست‏
         چو بهرام و چون زنگه شاوران            جزين نامداران كنداوران‏
         چو از روى ايشان ببايد بريد            بتوران همى جاى بايد گزيد
         پدر باش و اين كدخدايى بساز            مگو اين سخن با زمين جز براز
         [ اگر بخت باشد مرا نيكخواه            همانا دهد ره به پيوند شاه‏]
         همى گفت و مژگان پر از آب كرد            همى برزد اندر ميان باد سرد
         بدو گفت پيران كه با روزگار            نسازد خرد يافته كارزار
         نيابى گذر تو ز گردان سپهر            كزويست آرام و پرخاش و مهر
         بايران اگر دوستان داشتى            بيزدان سپردى و بگذاشتى‏
         نشست و نشانت كنون ايدرست            سر تخت ايران بدست اندرست‏
         بگفت اين و برخاست از پيش او            چو آگاه گشت از كم و بيش او
                        [ سخن گفتن پيران با افراسياب‏]
          بشادى بشد تا بدرگاه شاه            فرود آمد و بر گشادند راه‏
         همى بود بر پيش او يك زمان            بدو گفت سالار نيكو گمان‏
         كه چندين چه باشى بپيشم بپاى            چه خواهى بگيتى چه آيدت راى‏
         سپاه و در گنج من پيش تست            مرا سودمندى كم و بيش تست‏
         كسى كو بزندان و بند منست            گشادنش درد و گزند منست‏
         ز خشم و ز بند من آزاد گشت            ز بهر تو پيگار من باد گشت‏
         ز بسيار و اندك چه بايد بخواه            ز تيغ و ز مهر و ز تخت و كلاه‏
         خردمند پاسخ چنين داد باز            كه از تو مبادا جهان بى‏نياز
         مرا خواسته هست و گنج و سپاه            ببخت تو هم تيغ و هم تاج و گاه‏
         ز بهر سياوش پيامى دراز            رسانم بگوش سپهبد براز
         مرا گفت با شاه تركان بگوى            كه من شاد دل گشتم و نامجوى‏
         بپرورديم چون پدر در كنار            همه شادى آورد بخت تو بار
                        شاهنامه، ص: 242
         كنون همچنين كدخدايى بساز            بنيك و بد از تو نيم بى‏نياز
         پس پرده تو يكى دخترست            كه ايوان و تخت مرا در خورست‏
         فرنگيس خواند همى مادرش            شوم شاد اگر باشم اندر خورش‏
         پر انديشه شد جان افراسياب            چنين گفت با ديده كرده پر آب‏
         كه من گفته‏ام پيش ازين داستان            نبودى بران گفته همداستان‏
         چنين گفت با من يكى هوشمند            كه رايش خرد بود و دانش بلند
         كه اى دايه بچّه شير نر            چه رنجى كه جان هم نيارى ببر
         و ديگر كه از پيش كندآوران            ز كار ستاره شمر بخردان‏
         شمار ستاره بپيش پدر            همى راندندى همه دربدر
         كزين دو نژاده يكى شهريار            بيايد بگيرد جهان در كنار
         بتوران نماند برو بوم و رُست             كلاه من اندازد از كين نخست‏
         [ كنون باورم شد كه او اين بگفت            كه گردون گردان چه دارد نهفت‏]
         چرا كشت بايد درختى بدست            كه بارش بود زهر و برگش كبست‏
         ز كاوس و ز تخم افراسياب            چو آتش بود تيز يا موج آب‏
         ندانم بتوران گرايد بمهر            و گر سوى ايران كند پاك چهر
         چرا بر گمان زهر بايد چشيد            دم مار خيره نبايد گزيد
         بدو گفت پيران كه اى شهريار            دلت را بدين كار غمگين مدار
         كسى كز نژاد سياوش بود            خردمند و بيدار و خامش بود
         بگفت ستاره شمر مگر و ايچ            خرد گير و كار سياوش بسيچ‏
         كزين دو نژاده يكى نامور            بر آرد بخورشيد تابنده سر
         بايران و توران بود شهريار            دو كشور بر آسايد از كارزار
         و گر زين نشان راز دارد سپهر            بيفزايدش هم بانديشه مهر
         بخواهد بدن بى‏گمان بودنى            نكاهد بپرهيز افزودنى‏
         نگه كن كه اين كار فرّخ بود            ز بخت آنچ پرسند پاسخ بود
         ز تخم فريدون و ز كى‏قباد            فروزنده‏تر زين نباشد نژاد
         بپيران چنين گفت پس شهريار            كه راى تو بر بد نيايد بكار
         بفرمان و راى تو كردم سخن            برو هرچ بايد بخوبى بكن‏
         دو تا گشت پيران و بردش نماز            بسى آفرين كرد و برگشت باز
         بنزد سياوش خراميد زود            برو بر شمرد آن كجا رفته بود
         نشستند شادان دل آن شب بهم            بباده بشستند جان را ز غم‏
                        [ پيوگانى فرنگيس با سياوش‏]
          چو خورشيد از چرخ گردنده سر            بر آورد برسان زرّين سپر
         سپهدار پيران ميان را ببست            يكى باره تيز رو بر نشست‏
         بكاخ سياوش بنهاد روى            بسى آفرين خواند بر فرّ اوى‏
         [ بدو گفت كامروز بر ساز كار            بمهمانى دختر شهريار]
         [ چو فرمان دهى من سزاوار او            ميان را ببندم پى كار او]
         سياوش را دل پر آزرم بود            ز پيران رخانش پر از شرم بود
         بدو گفت رو هرچ بايد بساز            تو دانى كه از تو مرا نيست راز
                        شاهنامه، ص: 243
         چو بشنيد پيران سوى خانه رفت            دل و جان ببست اندر آن كار تفت‏
         در خانه جامه نابريد            بگلشهر بسپرد پيران كليد
         كجا بود كدبانوى پهلوان            ستوده زنى بود روشن روان‏
         بگنج اندرون آنچ بد نامدار            گزيده ز زربفت چينى هزار
         زبرجد طبقها و پيروزه جام            پر از نافه مشك و پر عود خام‏
         دو افسر پر از گوهر شاهوار            دو ياره يكى طوق و دو گوشوار
         ز گستردنيها شتروار شست            ز زربفت پوشيدنيها سه دست‏
         همه پيكرش سرخ كرده بزر            برو بافته چند گونه گهر
         ز سيمين و زرّين شتربار سى            طبقها و از جامه پارسى‏
         يكى تخت زرّين و كرسى چهار            سه نعلين زرّين زبر زبرجدنگار
         پرستنده سيصد بزرّين كلاه            ز خويشان نزديك صد نيك‏خواه‏
         پرستار با جام زرّين دو شست            گرفته ازان جام هر يك بدست‏
         همان صد طبق مشك و صد زعفران            سپردند يك سر بفرمانبران‏
         بزرّين عمارى و ديبا جليل            برفتند با خواسته خيل خيل‏
         بيآورد بانو ز بهر نثار            ز دينار با خويشتن سى هزار
         بنزد فرنگيس بردند چيز            روانشان پر از آفرين بود نيز
         و زان روى پيران و افراسياب            ز بهر سياوش همه پر شتاب‏
         بيك هفته بر مرغ و ماهى نخفت            نيآمد سرِ يك تن اندر نهفت‏
         زمين باغ گشت از كران تا كران            ز شادى و آواى رامشگران‏
         بپيوستگى بر گوا ساختند            چو زين عهد و پيمان بپرداختند
         پيامى فرستاد پيران چو دود            بگلشهر گفتا فرنگيس زود
         هم امشب بكاخ سياوش رود            خردمند و بيدار و خامش رود
         چو بانوى بشنيد پيغام اوى            بسوى فرنگيس بنهاد روى‏
         زمين را ببوسيد گلشهر و گفت            كه خورشيد را گشت ناهيد جفت‏
         هم امشب ببايد شدن نزد شاه            بياراستن گاه او را بماه‏
         بيامد فرنگيس چون ماه نو            بنزديك آن تاجور شاه نو
                        [ كشورى دادن افراسياب سياوش را]
          بدين كار بگذشت يك هفته نيز            سپهبد بياراست بسيار چيز
         از اسپان تازى و از گوسفند            همان جوشن و خود و تيغ و كمند
         ز دينار و از بدرهاى درم            ز پوشيدنيها و از بيش و كم‏
         وزين مرز تا پيش درياى چين            همى نام بردند شهر و زمين‏
         [ بفرسنگ صد بود بالاى او            نشايست پيمود پهناى او]
         نوشتند منشور بر پرنيان            همه پادشاهى برسم كيان‏
         بخان سياوش فرستاد شاه            يكى تخت زرّين و زرّين كلاه‏
         ازان پس بياراست ميدان سور            هر آن كس كه رفتى ز نزديك و دور
         مى و خوان و خواليگران يافتى            بخوردى و هر چند بر تافتى‏
         ببردى و رفتى سوى خان خويش            بدى شاد يك هفته مهمان خويش‏
         در بسته زندانها برگشاد            ازو شادمان بخت و او نيز شاد
                        شاهنامه، ص: 244
         بهشتم سياوش بيامد پگاه            ابا گرد پيران بنزديك شاه‏
         گرفتند هر دو برو آفرين            كه اى مهتر و شهريار زمين‏
         هميشه ترا جاودان باد روز            بشادى و بدخواه را پشت كوز
         و زان جايگه بازگشتند شاد            بسى از جهاندار كردند ياد
         چنين نيز يك سال گردان سپهر            همى گشت بيدار بر داد و مهر
         فرستاده آمد ز نزديك شاه            بنزد سياوش يكى نيك‏خواه‏
         كه پرسد همى شاه را شهريار            همى گويد اى مهتر نامدار
         بود كت ز من دل بگيرد همى            وزين برنشستن گزيرد همى‏
         از ايدر ترا داده‏ام تا بچين            يكى گرد بر گرد و بنگر زمين‏
         بشهرى كه آرام و راى آيدت            همان آرزوها بجاى آيدت‏
         بشادى بباش و بنيكى بمان            ز خوبى مپرداز دل يك زمان‏
         سياوش ز گفتار او گشت شاد            بزد ناى و كوس و بنه بر نهاد
         [ سليح و سپاه و نگين و كلاه            ببردند زين گونه با او براه‏]
         [ فراوان عمارى بياراستند            پس پرده خوبان بپيراستند]
         فرنگيس را در عمارى نشاند            بنه بر نهاد و سپه را براند
         ازو باز نگسست پيران گرد            بنه بر نهاد و سپه را ببرد
         بشادى برفتند سوى ختن            همه نامداران شدند انجمن‏
         كه سالار پيران ازان شهر بود            كه از بدگمانيش بى‏بهر بود
         همى بود يك ماه مهمان او            بران سر چنين بود پيمان او
         ز خوردن نياسود يك روز شاه            گهى رود و مى گاه نخچيرگاه‏
         سرِ ماه برخاست آواى كوس            برانگه كه خيزد خروش خروس‏
         بيامد سوى پادشاهى خويش            سپاه از پسِ پشت و پيران ز پيش‏
         بران مرز و بوم اندر آگه شدند            بزرگان براه شهنشه شدند
         بشادى دل از جاى برخاستند            جهانى بآيين بياراستند
         ازان پادشاهى خروشى بخاست            تو گفتى زمين گشت با چرخ راست‏
         ز بس رامش و ناله كرّ ناى            تو گفتى بجنبد همى دل ز جاى‏
         بجايى رسيدند كاباد بود            يكى خوب فرخنده بنياد بود
         بيك روى دريا و يك روى كوه            برو بر ز نخچير گشته گروه‏
         درختان بسيار و آب روان            همى شد دل سالخورده جوان‏
         سياوش بپيران سخن برگشاد            كه اينت بر و بوم فرّخ نهاد
         بسازم من ايدر يكى خوب جاى            كه باشد بشادى مرا رهنماى‏
         بر آرم يكى شارستان فراخ            فراوان كنم اندر و باغ و كاخ‏
         نشستنگهى بر فرازم بماه            چنانچون بود در خور تاج و گاه‏
         بدو گفت پيران كه اى خوب راى            بران رو كه انديشه آرد بجاى‏
         چو فرمان دهد من بران سان كه خواست            بر آرم يكى جاى تا ماه راست‏
         نخواهم كه باشد مرا بوم و گنج            زمان و زمين از تو دارم سپنج‏
         يكى شارستان سازم ايدر فراخ            فراوان بدو اندر ايوان و كاخ‏
                        شاهنامه، ص: 245
         سياوش بدو گفت كاى بختيار            درخت بزرگى تو آرى ببار
         مرا گنج و خوبى همه زانِ تست            بهر جاى رنج تو بينم نخست‏
         يكى شهر سازم بدين جاى من            كه خيره بماند دل انجمن‏
                        [ سخن گفتن سياوش با پيران از بودنيها]
          ازان بوم خرّم چو گشتند باز            سياوش همى بود با دل براز
         از اختر شناسان بپرسيد شاه            كه گر سازم ايدر يكى جايگاه‏
         ازو فرّ و بختم بسامان بود            و گر كار با جنگ سازان بود
         بگفتند يك سر بشاه گزين            كه بس نيست فرخنده بنياد اين‏
         از اخترشناسان برآورد خشم            دلش گشت پر درد و پر آب چشم‏
         [ كجا گفته بودند با او ز پيش            كه چون بگذرد چرخ بر كار خويش‏]
         [ سرانجام چون گرددت روزگار            بزشتى شود بخت آموزگار]
         عنان تگاور همى داشت نرم            همى ريخت از ديدگان آب گرم‏
         بدو گفت پيران كه اى شهريار            چه بودت كه گشتى چنين سوگوار
         چنين داد پاسخ كه چرخ بلند            دلم كرد پر درد و جانم نژند
         كه هر چند گرد آورم خواسته            هم از گنج و هم تاج آراسته‏
         بفرجام يك سر بدشمن رسد            بدى بد بود مرگ بر تن رسد
         [ كجا آن حكيمان و دانندگان            همان رنج بردار خوانندگان‏]
         [ كجا آن سر تاج شاهنشهان            كجا آن دلاور گرامى مهان‏]
         [ كجا آن بتان پر از ناز و شرم            سخن گفتن خوب و آواى نرم‏]
         [ كجا آنك بر كوه بودش كنام            رميده ز آرام و ز كام و نام‏]
         [ چو گيتى تهى ماند از راستان            تو ايدر ببودن مزن داستان‏]
         [ ز خاكيم و بايد شدن زير خاك            همه جاى ترسست و تيمار و باك‏]
         [ تو رفتى و گيتى بماند دراز            كسى آشكارا نداند ز راز]
         [ جهان سر بسر عبرت و حكمتست            چرا زو همه بهر من غفلتست‏]
         [ چو شد سال بر شست و شش چاره جوى            ز بيشىّ و از رنج بر تاب روى‏]
         [ تو چنگ فزونى زدى بر جهان            گذشتند بر تو بسى همرهان‏]
         [ چو زان نامداران جهان شد تهى            تو تاج فزونى چرا بر نهى‏]
         [ نباشى بدين گفته همداستان            يكى شو بخوان نامه باستان‏]
         [ كزيشان جهان يك سر آباد بود            بدانگه كه اندر جهان داد بود]
                        [ ساختن سياوش شهر گنگ‏دژ]
         [ ز من بشنو از گنگ دژ داستان            بدين داستان باش همداستان‏]
         كه چون گنگ دژ در جهان جاى نيست            بدان‏سان زمينى دلاراى نيست‏
         [ كه آن را سياوش بر آورده بود            بسى اندر و رنجها برده بود]
         [ بيك ماه زان روى درياى چين            كه بى‏نام بود آن زمان و زمين‏]
         [ بيابان بيايد چو دريا گذشت            ببينى يكى پهن بى‏آب دشت‏]
         [ كزين بگذرى بينى آباد شهر            كزان شهرها بر توان داشت بهر]
         [ ازان پس يكى كوه بينى بلند            كه بالاى او برتر از چون و چند]
         [ مرين كوه را گنگ دژ در ميان            بدان كت ز دانش نيايد زيان‏]
         [ چو فرسنگ صد گرد بر گرد كوه            ز بالاى او چشم گردد ستوه‏]
                        شاهنامه، ص: 246
         [ ز هر سو كه پويى بدو راه نيست            همه گرد بر گرد او در يكيست‏]
         [ بدين كوه بينى دو فرسنگ تنگ            ازين روى و زان روى ديوار سنگ‏]
         [ بدين چند فرسنگ اگر پنج مرد            بباشد براه از پى كار كرد]
         [ نيابد بريشان گذر صد هزار            زره‏دار و برگستوانور سوار]
         [ چو زين بگذرى شهر بينى فراخ            همه گلشن و باغ و ايوان و كاخ‏]
         [ همه شهر گرمابه و رود و جوى            بهر برزنى آتش و رنگ و بوى‏]
         [ همه كوه نخچير و آهو بدشت            چو اين شهر بينى نشايد گذشت‏]
         [ تذروان و طاووس و كبك درى            بيابى چو از كوهها بگذرى‏]
         [ نه گرماش گرم و نه سرماش سرد            همه جاى شادى و آرام و خورد]
         [ نبينى بدان شهر بيمار كس            يكى بوستانِ بهشتست و بس‏]
         [ همه آبها روشن و خوشگوار            هميشه بر و بوم او چون بهار]
         [ درازى و پهناش سى بار سى            بود گر بپيمايدش پارسى‏]
         [ يك و نيم فرسنگ بالاى كوه            كه از رفتنش مرد گردد ستوه‏]
         [ و زان روى هامونى آيد پديد            كزان خوبتر جايها كس نديد]
         [ همه گلشن و باغ و ايوان بوَد             كش ايوانها سر بكيوان بوَد ]
         [ بشد پور كاوس و آنجاى ديد            مر آن را ز ايران همى بر گزيد]
         [ تن خويش را نامبردار كرد            فزونى يكى نيز ديوار كرد]
         [ ز سنگ و ز گچ بود و چندى رخام            و زان جوهرى كش ندانيم نام‏]
         [ دو صد رش فزونست بالاى اوى            همان سى و پنج ست پهناى اوى‏]
         [ كه آن را كسى تا نبيند بچشم            تو گويى ز گوينده گيرند خشم‏]
         [ نيايد برو منجنيق و نه تير            ببايد ترا ديدن آن ناگزير]
         [ از تيغش دو فرسنگ تا بوم خاك            همه گرد بر گرد خاكش مغاك‏]
         [ نبيند ز بن ديده بر تيغ كوه            هم از بر شدن مرد گردد ستوه‏]
         [ بدان آفرين كان چنان آفريد            ابا آشكارا نهان آفريد]
         [ نبايست يار و نه آموزگار            برو بر همه كار دشوار خوار]
         [ جز او را مخوان كردگار جهان            جز او را مدان آشكار و نهان‏]
         [ بپيغمبرش بر كنيم آفرين            بيارانش بر هر يكى همچنين‏]
         مرا فرّ نيكى دهش يار بود            خردمندى و بخت بيدار بود
         برين سان يكى شارستان ساختند            سرش را بپروين پرداختند
         كنون اندرين هم بكار آوريم            بدو در فراوان نگار آوريم‏
         چه بندى دل اندر سراى سپنج            چه يازى برنج و چه نازى بگنج‏
         كه از رنج ديگر كسى بر خورد            جهانجوى دشمن چرا پرورد
         چو خرّم شود جاى آراسته            پديد آيد از هر سوى خواسته‏
         نباشد مرا بودن ايدر بسى            نشيند برين جاى ديگر كسى‏
         نه من شاد باشم نه فرزند من            نه پر مايه گردى ز پيوند من‏
         نباشد مرا زندگانى دراز            ز كاخ و ز ايوان شوم بى‏نياز
         شود تخت من گاه افراسياب            كند بى‏گنه مرگ بر من شتاب‏
                        شاهنامه، ص: 247
         چنين است راى سپهر بلند            گهى شاد دارد گهى مستمند
         بدو گفت پيران كاى سرفراز            مكن خيره انديشه دل دراز
         كه افراسياب از بلا پشت تست            بشاهى نگين اندر انگشت تست‏
         مرا نيز تا جان بود در تنم            بكوشم كه پيمان تو نشكنم‏
         نمانم كه بادى بتو بگذرد            و گر موى بر تو هوا بشمرد
         سياوش بدو گفت كاى نيكنام            نبينم جز از نيكناميت كام‏
         تو پيمان چنين دارى و راى راست            و ليكن فلك را جز اينست خواست‏
         همه راز من آشكارا به تست            كه بيدار دل بادى و تندرست‏
         من آگاهى از فرّ يزدان دهم            هم از راز چرخ بلند آگهم‏
         بگويم ترا بودنيها درست            ز ايوان و كاخ اندر آيم نخست‏
         بدان تا نگويى چو بينى جهان            كه اين بر سياوش چرا شد نهان‏
         تو اى گرد پيران بسيار هوش            بدين گفتها پهن بگشاى گوش‏
         فراوان بدين نگذرد روزگار            كه بر دست بيدار دل شهريار
         شوم زار من كشته بر بى‏گناه            كسى ديگر آرايد اين تاج و گاه‏
         ز گفتار بدخواه و ز بخت بد            چنين بى‏گنه بر سرم بد رسد
         ز كشته شود زندگانى دژم            بر آشوبد ايران و توران بهم‏
         پر از رنج گردد سراسر زمين            دو كشور شود پر ز شمشير و كين‏
         بسى سرخ و زرد و سياه و بنفش            از ايران و توران ببينى درفش‏
         بسى غارت و بردن خواسته            پراگندن گنج آراسته‏
         بسا كشورا كان بپاى ستور            بكوبند و گردد بجوى آب شور
         از ايران و توران بر آيد خروش            جهانى ز خون من آيد بجوش‏
         جهاندار بر چرخ چونين نوشت            بفرمان او بر دهد هرچ كشت‏
         سپهدار تركان ز كردار خويش            پشيمان شود هم ز گفتار خويش‏
         پشيمانى آنگه نداردش سود            كه بر خيزد از بوم آباد دود
         بيا تا بشادى خوريم و دهيم            چو گاه گذشتن بود بگذريم‏
         چو بشنيد پيران و انديشه كرد            ز گفتار او شد دلش پر ز درد
         چنين گفت كز من بد آمد بمن            گر او راست گويد همى اين سخن‏
         ورا من كشيده بتوران زمين            پراگندم اندر جهان تخم كين‏
         شمردم همه باد گفتار شاه            چنين هم همى گفت با من پگاه‏
         و زان پس چنين گفت با دل بمهر            كه از جنبش و راز گردان سپهر
         چه داند بدو رازها كى گشاد            همانا ز ايرانش آمد بياد
         ز كاوس و ز تخت شاهنشهى            بياد آمدش روزگار بهى‏
         دل خويش زان گفته خرسند كرد            نه آهنگ راى خردمند كرد
         همه راه زين گونه بد گفت و گوى            دل از بودنيها پر از جست و جوى‏
         چو از پشت اسپان فرود آمدند            ز گفتار يكباره دم برزدند
         يكى خوان زرّين بياراستند            مى و رود و رامشگران خواستند
                        [ فرستادن افراسياب پيران را در كشورها]
          ببودند يك هفته زين گونه شاد            ز شاهان گيتى گرفتند ياد
                        شاهنامه، ص: 248
         بهشتم يكى نامه آمد ز شاه            بنزديك سالار توران سپاه‏
         كز انجا برو تا بدرياى چين            ازان پس گذر كن بمكران زمين‏
         همى رو چنين تا سر مرز هند            و زان جا گذر كن بدرياى سند
         همه باژ كشور سراسر بخواه            بگستر بمرز خزر در سپاه‏
         بر آمد خروش از در پهلوان            ز بانگ تبيره زمين شد نوان‏
         ز هر سو سپاه انجمن شد بروى            يكى لشكرى گشت پرخاش جوى‏
         بنزد سياوش بسى خواسته            ز دينار و اسپان آراسته‏
         بهنگام پدرود كردن بماند            بفرمان برفت و سپه را براند
                        [ بنا كردن سياوش سياوشگرد را]
          هيونى ز نزديك افراسياب            چو آتش بيامد بهنگام خواب‏
         يكى نامه سوى سياوش بمهر            نوشته بكردار گردان سپهر
         كه تا تو برفتى نيم شادمان            از انديشه بى‏غم نيم يك زمان‏
         و ليكن من اندر خور راى تو            بتوران بجستم همى جاى تو
         گر آنجا كه هستى خوش و خرّم است            چنانچون ببايد دلت بى‏غم است‏
         [ بشادى بباش و بنيكى بمان            تو شادان بدانديش تو با غمان‏]
         بدان پادشاهى همى باز گرد            سر بدسگال اندر آور بگرد
         سياوش سپه برگرفت و برفت            بدان سو كه فرمود سالار تفت‏
         صد اشتر ز گنج و درم بار كرد            چهل را همه بار دينار كرد
         هزار اشتر بختى سرخ موى            بنه بر نهادند با رنگ و بوى‏
         از ايران و توران گزيده سوار            برفتند شمشير زن ده هزار
         بپيش سپاه اندرون خواسته            عمارى و خوبان آراسته‏
         ز ياقوت و ز گوهر شاهوار            چه از طوق و ز تاج و ز گوشوار
         چه مشك و چه كافور و عود و عبير            چه ديبا و چه تختهاى حرير
         ز مصرى و چينى و از پارسى            همى رفت با او شتر بار سى‏
         چو آمد بران شارستان دست آخت            دو فرسنگ بالا و پهناش ساخت‏
         از ايوان و ميدان و كاخ بلند            ز پاليز و ز گلشن ارجمند
         بياراست شهرى بسان بهشت            بهامون گل و سنبل و لاله كشت‏
         بر ايوان نگاريد چندى نگار            ز شاهان و ز بزم و ز كارزار
         نگار سر و تاج كاوس شاه            نگاريد با ياره و گرز و گاه‏
         بر تخت او رستم پيل تن            همان زال و گودرز و آن انجمن‏
         ز ديگر سو افراسياب و سپاه            چو پيران و گرسيوز كينه خواه‏
         بهر گوشه گنبدى ساخته            سرش را بابر اندر افراخته‏
         نشسته سراينده رامشگران            سر اندر ستاره سرانِ سران‏
         سياوش گردش نهادند نام            همه شهر زان شارستان شادكام‏
                        [ آمدن پيران به سياوشگرد]
          چو پيران بيامد ز هند و ز چين            سخن رفت زان شهر با آفرين‏
         خنيده بتوران سياوش گرد            كز اختر بنش كرده شد روز ارد
         از ايوان و كاخ و ز پاليز و باغ            ز كوه و در و رود و ز دشت و راغ‏
         شتاب آمدش تا ببيند كه شاه            چه كرد اندران نامور جايگاه‏
                        شاهنامه، ص: 249
         هر آن كس كه او از در كار بود            بدان مرز با او سزاوار بود
         هزار از هنرمند گردان گرد            چو هنگامه رفتن آمد ببرد
         چو آمد بنزديك آن جايگاه            سياوش پذيره شدش با سپاه‏
         چو پيران بنزد سياوش رسيد            پياده شد از دور كو را بديد
         سياوش فرود آمد از نيل رنگ            مر او را گرفت اندر آغوش تنگ‏
         بگشتند هر دو بدان شارستان            ز هر در زدند از هنر داستان‏
         سراسر همه باغ و ميدان و كاخ            همى ديد هر سو بناى فراخ‏
         سپهدار پيران ز هر سو براند            بسى آفرين بر سياوش بخواند
         بدو گفت گر فرّ و برز كيان            نبوديت با دانش اندر جهان‏
         كى آغاز كردى بدين گونه جاى            كجا آمدى جاى زين سان بپاى‏
         بماناد تا رستخيز اين نشان            ميان دليران و گردنكشان‏
         پسر بر پسر همچنين شاد باد            جهاندار و پيروز و فرّخ نژاد
         چو يك بهره از شهر خرّم بديد            بايوان و باغ سياوش رسيد
         بكاخ فرنگيس بنهاد روى            چنان شاد و پيروز و ديهيم جوى‏
         پذيره شدش دختر شهريار            بپرسيد و دينار كردش نثار
         چو بر تخت بنشست و آن جاى ديد            بران سان بهشتى دلاراى ديد
         بدان نيز چندى ستايش گرفت            جهان آفرين را نيايش گرفت‏
         ازان پس بخوردن گرفتند كار            مى و خوان و رامشگر و ميگسار
         ببودند يك هفته با مى بدست            گهى خرّم و شاد دل گاه مست‏
         بهشتم ره‏آورد پيش آوريد            همان هديه شارستان چون سزيد
         ز ياقوت و ز گوهر شاهوار            ز دينار و ز تاج گوهرنگار
         ز ديبا و اسپان بزين پلنگ            بزرّين ستام و جناغ خدنگ‏
         فرنگيس را افسر و گوشوار            همان ياره و طوق گوهر نگار
         بداد و بيامد بسوى ختن            همى راى زد شاد با انجمن‏
         چو آمد بشادى بايوان خويش            همانگاه شد در شبستان خويش‏
         بگلشهر گفت آنك خرّم بهشت            نديد و نداند كه رضوان چه كشت‏
         چو خورشيد بر گاه فرّخ سروش            نشسته بآيين و با فرّ و هوش‏
         برامش بپيماى لختى زمين            برو شارستان سياوش ببين‏
         خداوند ازان شهر نيكوترست            تو گويى فروزنده خاورست‏
         و زان جايگه نزد افراسياب            همى رفت برسان كشتى بر آب‏
         بيامد بگفت آن كجا كرده بود            همان باژ كشور كه آورده بود
         بياورد پيشش همه سر بسر            بدادش ز كشور سراسر خبر
         كه از داد شه گشت آباد بوم            ز درياى چين تا بدرياى روم‏
         و ز آنجا بكار سياوش رسيد            سراسر همه ياد كرد آنچ ديد
         ز كار سياوش بپرسيد شاه            و زان شهر و آن كشور و جايگاه‏
         بدو گفت پيران كه خرّم بهشت            كسى كو نبيند بارديبهشت‏
         سروش آوريدش همانا خبر            كه چونان نگاريدش آن بوم و بر
                        شاهنامه، ص: 250
         همانا ندانند ازان شهر باز            نه خورشيد ازان مهتر سرفراز
         يكى شهر ديدم كه اندر زمين            نبيند دگر كس بتوران و چين‏
         ز بس باغ و ايوان و آب روان            بر آميخت گفتى خرد با روان‏
         چو كاخ فرنگيس ديدم ز دور            چو گنج گهر بد بميدان سور
         بدان زيب و آيين كه داماد تست            ز خوبى بكام دل شاد تست‏
         گله كرد بايد بگيتى يله            ترا چون نباشد ز گيتى گله‏
         گر ايدونك آيد ز مينو سروش            نباشد بدان فرّ و اورنگ و هوش‏
         و ديگر دو كشور ز جنگ و ز جوش            بر آسود چون مهتر آمد بهوش‏
         بماناد بر ما چنين جاودان            دل هوشمندان و راى ردان‏
         ز گفتار او شاد شد شهريار            كه دخت برومندش آمد ببار
                        [ فرستادن افراسياب گرسيوز را نزد سياوش‏]
          بگرسيوز اين داستان برگشاد            سخنهاى پيران همه كرد ياد
         پس آنگه بگرسيوز آهسته گفت            نهفته همه برگشاد از نهفت‏
         بدو گفت رو تا سياوش گرد            ببين تا چه جايست بر گرد گرد
         سياوش بتوران زمين دل نهاد            از ايران نگيرد دگر هيچ ياد
         مگر كرد پدرود تخت و كلاه            چو گودرز و بهرام و كاوس شاه‏
         بران خرّمى بر يكى خارستان            همى بوم و بر سازد و شارستان‏
         فرنگيس را كاخهاى بلند            برآورد و دارد همى ارجمند
         چو بينى بخوبى فراوان بگوى            بچشم بزرگى نگه كن بروى‏
         چو نخچير و مى باشد و دشت و كوه            نشينند پيشت ز ايران گروه‏
         بدانگه كه ياد من آيد بدست            چو خوردى بشادى ببايد نشست‏
         يكى هديه آراى بسيار مر            ز دينار و ز اسب و زرّين كمر
         همان گوهر و تخت و ديباى چين            همان ياره و گرز و تيغ و نگين‏
         ز گستردنيها و از بوى و رنگ            ببين تا ز گنجت چه آيد بچنگ‏
         فرنگيس را هديه بر همچنين            برو با زبانى پر از آفرين‏
         اگر آب دارد ترا ميزبان            بران شهر خرّم دو هفته بمان‏
         نگه كرد گرسيوز نامدار            سواران تركان گزيده هزار
         خنيده سپاه اندر آورد گرد            بشد شادمان تا سياوش گرد
         سياوش چو بشنيد بسپرد راه            پذيره شدش تازيان با سپاه‏
         گرفتند مر يكدگر را كنار            سياوش بپرسيد از شهريار
         بايوان كشيدند زان جايگاه            سياوش بياراست جاى سپاه‏
         دگر روز گرسيوز آمد پگاه            بياورد خلعت ز نزديك شاه‏
         سياوش بدان خلعت شهريار            نگه كرد و شد چون گل اندر بهار
         نشست از بر باره گام‏زن            سواران ايران شدند انجمن‏
         همه شهر و برزن يكايك بدوى            نمود و سوى كاخ بنهاد روى‏
         هم آنگه بنزد سياوش چو باد            سوارى بيامد و را مژده داد
         كه از دختر پهلوان سپاه            يكى كودك آمد بمانند شاه‏
                        شاهنامه، ص: 251
         ورا نام كردند فرّخ فرود            بتيره شب آمد چو پيران شنود
         بزودى مرا با سوارى دگر            بگفت اينك شو شاه را مژده بر
         همان مادر كودك ارجمند            جريره سر بانوان بلند
         بفرمود يك سر بفرمانبران            زدن دست آن خرد بر زعفران‏
         نهادند بر پشت اين نامه بر            كه پيش سياوش خودكامه بر
         بگويش كه هر چند من سالخورد            بدم پاك يزدان مرا شاد كرد
         سياوش بدو گفت گاه مهى            ازين تخمه هرگز مبادا تهى‏
         فرستاده را داد چندان درم            كه آرنده گشت از كشيدن دژم‏
         بكاخ فرنگيس رفتند شاد            بديد آن بزرگى فرّخ نژاد
         پرستار چندى بزرّين كلاه            فرنگيس با تاج در پيش گاه‏
         فرود آمد از تخت و بردش نثار            بپرسيدش از شهر و ز شهريار
         دل و مغز گرسيوز آمد بجوش            دگرگونه‏تر شد بآيين و هوش‏
         بدل گفت سالى چنين بگذرد            سياوش كسى را بكس نشمرد
         همش پادشاهيست و هم تاج و گاه            همش گنج و هم دانش و هم سپاه‏
         نهان دل خويش پيدا نكرد            همى بود پيچان و رخساره زرد
         بدو گفت برخوردى از رنج خويش            همه سال شادان دل از گنج خويش‏
         نهادند در كاخ زرّين دو تخت            نشستند شادان دل و نيك بخت‏
         نوازنده رود با ميگسار            بيامد بر تخت گوهرنگار
         ز ناليدن چنگ و رود و سرود            بشادى همى داد دل را درود
                        [ گفتار اندر گوى زدن سياوش‏]
          چو خورشيد تابنده بگشاد راز            بهر جاى بنمود چهر از فراز
         سياوش ز ايوان بميدان گذشت            ببازى همى گرد ميدان بگشت‏
         چو گرسيوز آمد بينداخت گوى            سپهبد پس گوى بنهاد روى‏
         چو او گوى در زخم چوگان گرفت            هم آورد او خاك ميدان گرفت‏
         ز چوگان او گوى شد ناپديد            تو گفتى سپهرش همى بر كشيد
         بفرمود تا تخت زرّين نهند            بميدان پرخاش ژوپين نهند
         دو مهتر نشستند بر تخت زر            بدان تا كرا برفروزد هنر
         بدو گفت گرسيوز اى شهريار            هنرمند و ز خسروان يادگار
         هنر بر گهر نيز كرده گذر            سزد گر نمايى بتركان هنر
         بنوك سنان و بتير و كمان            زمين آورد تيرگى يك زمان‏
         ببر زد سياوش بدان كار دست            بزين اندر آمد ز تخت نشست‏
         زره را بهم بر ببستند پنج            كه از يك زره تن رسيدى برنج‏
         نهادند بر خطّ آوردگاه            نظاره برو بر ز هر سو سپاه‏
         سياوش يكى نيزه شاهوار            كجا داشتى از پدر يادگار
         كه در جنگ مازندران داشتى            بنخچير بر شير بگذاشتى‏
         بآوردگه رفت نيزه بدست            عنان را بپيچيد چون پيل مست‏
         بزد نيزه و برگرفت آن زره            زره را نماند ايچ بند و گره‏
         [ از آورد نيزه برآورد راست            زره را بينداخت زان سو كه خواست‏]
                        شاهنامه، ص: 252
         [ سواران گرسيوز دام ساز            برفتند با نيزهاى دراز]
         [ فراوان بگشتند گرد زره            ز ميدان نه بر شد زره يك گروه‏]
         سياوش سپر خواست گيلى چهار            دو چوبين و دو ز آهن آبدار
         كمان خواست با تيرهاى خدنگ            شش اندر ميان زد سه چوبه بتنگ‏
         يكى در كمان راند و بفشارد ران            نظاره بگردش سپاهى گران‏
         بران چار چوبين و ز آهن سپر            گذر كرد پيكان آن نامور
         بزد هم بر آن گونه دو چوبه تير            برو آفرين كرد برنا و پير
         ازان ده يكى بى‏گذاره نماند            برو هر كسى نام يزدان بخواند
         بدو گفت گرسيوز اى شهريار            بايران و توران ترا نيست يار
         بيا تا من و تو بآوردگاه            بتازيم هر دو به پيش سپاه‏
         بگيريم هر دو دوال كمر            بكردار جنگى دو پرخاشخر
         ز تركان مرا نيست همتا كسى            چو اسپم نبينى ز اسپان بسى‏
         بميدان كسى نيست همتاى تو            هم آورد تو گر ببالاى تو
         گر ايدونك بردارم از پشت زين            ترا ناگهان بر زنم بر زمين‏
         چنان دان كه از تو دلاورترم            باسپ و بمردى ز تو برترم‏
         و گر تو مرا بر نهى بر زمين            نگردم بجايى كه جويند كين‏
         سياوش بدو گفت كين خود مگوى            كه تو مهترى شير و پرخاش جوى‏
         [ همان اسپ تو شاه اسپ منست            كلاه تو آذر گشسپ منست‏]
         جز از خود ز تركان يكى برگزين            كه با من بگردد نه بر راه كين‏
         بدو گفت گرسيوز اى نامجوى            ز بازى نشانى نيايد بروى‏
         سياوش بدو گفت كين راى نيست            نبرد برادر كنى جاى نيست‏
         نبرد دو تن جنگ و ميدان بود            پر از خشم دل چهره خندان بود
         ز گيتى برادر توى شاه را            همى زير نعل آورى ماه را
         كنم هرچ گويى بفرمان تو            برين نشكنم راى و پيمان تو
         ز ياران يكى شير جنگى بخوان            برين تيزتگ بارگى بر نشان‏
         گر ايدونك رايت نبرد منست            سر سركشان زير گرد منست‏
         بخنديد گرسيوز نامجوى            همانا خوش آمدش گفتار اوى‏
         بياران چنين گفت كاى سركشان            كه خواهد كه گردد بگيتى نشان‏
         يكى با سياوش نبرد آورد            سر سركشان زير گرد آورد
         نيوشنده بودند لب با گره            بپاسخ بيامد گروى زره‏
         منم گفت شايسته كار كرد            اگر نيست او را كسى هم نبرد
         سياوش ز گفت گروى زره            برو كرد پرچين رخان پر گره‏
         بدو گفت گرسيوز اى نامدار            ز تركان لشكر ورا نيست يار
         سياوش بدو گفت كز تو گذشت            نبرد دليران مرا خوار گشت‏
         از يشان دو يل بايد آراسته            بميدان نبرد مرا خواسته‏
         يكى نامور بود نامش دمور            كه همتا نبودش بتركان بزور
         بيامد بران كار بسته ميان            بنزد جهانجوى شاه كيان‏
                        شاهنامه، ص: 253
         سياوش بآورد بنهاد روى            برفتند پيچان دمور و گروى‏
         ببند ميان گروى زره            فرو برد چنگال و برزد گره‏
         ز زين بر گرفتش بميدان فگند            نيازش نيامد بگرز و كمند
         و زان پس بپيچيد سوى دمور            گرفت آن بر و گردن او بزور
         چنان خوارش از پشت زين بر گرفت            كه لشكر بدو ماند اندر شگفت‏
         چنان پيش گرسيوز آورد خوش            كه گفتى ندارد كسى زير كش‏
         فرود آمد از باره بگشاد دست            پر از خنده بر تخت زرّين نشست‏
         بر آشفت گرسيوز از كار اوى            پر از غم شدش دل پر از رنگ روى‏
         و زان تخت زرّين بايوان شدند            تو گفتى كه بر اوج كيوان شدند
         نشستند يك هفته با ناى و رود            مى و ناز و رامشگران و سرود
         بهشتم برفتن گرفتند ساز            بزرگان و گرسيوز سرفراز
         يكى نامه بنوشت نزديك شاه            پر از لابه و پرسش و نيكخواه‏
         ازان پس مر او را بسى هديه داد            برفتند زان شهر آباد شاد
         برهشان سخن رفت يك با دگر            ازان پر هنر شاه و آن بوم و بر
         چنين گفت گرسيوز كينه‏جوى            كه ما را ز ايران بد آمد بروى‏
         يكى مرد را شاه ز ايران بخواند            كه از ننگ ما را بخوى در نشاند
         دو شير ژيان چون دمور و گروى            كه بودند گردان پرخاش جوى‏
         چنين زار و بيكار گشتند و خوار            به چنگال ناپاك تن يك سوار
         سرانجام ازين بگذراند سخن            نه سر بينم اين كار او را نه بن‏
                        [ بازگشتن گرسيوز و بدگوى كردن پيش افراسياب‏]
          چنين تا بدرگاه افراسياب            نرفت اندران جوى جز تيره آب‏
         چو نزديك سالار توران سپاه            رسيدند و هر گونه پرسيد شاه‏
         فراوان سخن گفت و نامه بداد            بخواند و بخنديد و زو گشت شاد
         نگه كرد گرسيوز كينه‏دار            بدان تازه رخساره شهريار
         همى رفت يكدل پر از كين و درد            بدانگه كه خورشيد شد لاژورد
         همه شب بپيچيد تا روز پاك            چو شب جامه قيرگون كرد چاك‏
         سر مرد كين اندر آمد ز خواب            بيامد بنزديك افراسياب‏
         ز بيگانه پردخته كردند جاى            نشستند و جستند هر گونه راى‏
         بدو گفت گرسيوز اى شهريار            سياوش جزان دارد آيين و كار
         فرستاده آمد ز كاوس شاه            نهانى بنزديك او چند گاه‏
         ز روم و ز چين نيزش آمد پيام            همى ياد كاوس گيرد بجام‏
         برو انجمن شد فراوان سپاه            بپيچيد ازو يك زمان جان شاه‏
         اگر تور را دل نگشتى دژم            ز گيتى بايرج نكردى ستم‏
         دو كشور يكى آتش و ديگر آب            بدل يك ز ديگر گرفته شتاب‏
         تو خواهى كشان خيره جفت آورى            همى باد را در نهفت آورى‏
         اگر كردمى بر تو اين بد نهان            مرا زشت نامى بدى در جهان‏
         دل شاه زان كار شد دردمند            پر از غم شد از روزگار گزند
         بدو گفت بر من ترا مهر خون            بجنبيد و شد مر ترا رهنمون‏
                        شاهنامه، ص: 254
         سه روز اندرين كار راى آوريم            سخنهاى بهتر بجاى آوريم‏
         چو اين راى گردد خرد را درست            بگويم كه درمان چه بايدت جست‏
         چهارم چو گرسيوز آمد بدر            كله بر سر و تنگ بسته كمر
         سپهدار تركان ورا پيش خواند            ز كار سياوش فراوان براند
         بدو گفت كاى يادگار پشنگ            چه دارم بگيتى جز از تو بچنگ‏
         همه رازها بر تو بايد گشاد            بژرفى ببين تا چه آيدت ياد
         ازان خواب بد چون دلم شد غمى            بمغز اندر آورد لختى كمى‏
         نبستم بجنگ سياوش ميان            ازو نيز ما را نيامد زيان‏
         چو او تخت پر مايه پدرود كرد            خرد تار كرد و مرا پود كرد
         ز فرمان من يك زمان سر نتافت            چو از من چنان نيكويها بيافت‏
         سپردم بدو كشور و گنج خويش            نكرديم ياد از غم و رنج خويش‏
         بخون نيز پيوستگى ساختم            دل از كين ايران بپرداختم‏
         بپيچيدم از جنگ و فرزند روى            گرامى دو ديده سپردم بدوى‏
         پس از نيكويها و هر گونه رنج            فدى كردن كشور و تاج و گنج‏
         گرايدونك من بد سگالم بدوى            ز گيتى بر آيد يكى گفت و گوى‏
         بدو بر بهانه ندارم ببد            گر از من بدو اندكى بد رسد
         زبان بر گشايند بر من مهان            درفشى شوم در ميان جهان‏
         نباشد پسند جهان آفرين            نه نيز از بزرگان روى زمين‏
         ز دد تيزدندان‏تر از شير نيست            كه اندر دلش بيم شمشير نيست‏
         اگر بچّه از پدر دردمند            كند مرغزارش پناه از گزند
         سزد گر بد آيد بدو از پناه؟            پسندد چنين داور هور و ماه؟
         ندانم جز آن كش بخوانم بدر            و ز ايدر فرستمش نزد پدر
         اگر گاه جويد گر انگشترى            ازين بوم و بر بگسلد داورى‏
         بدو گفت گرسيوز اى شهريار            مگير اين چنين كار پر مايه خوار
         از ايدر گر او سوى ايران شود            بر و بوم ما پاك ويران شود
         هر آنگه كه بيگانه شد خويش تو            بدانست راز كم و بيش تو
         چو جويى دگر زو تو بيگانگى            كند رهنمونى بديوانگى‏
         يكى دشمنى باشد اندوخته            نمك را پراگنده بر سوخته‏
         بدين داستان زد يكى رهنمون            كه بادى كه از خانه آيد برون‏
         ندانى تو بستن برو رهگذار            و گر بگذرى نگذرد روزگار
         سياوش داند همه كار تو            هم از كار تو هم ز گفتار تو
         نبينى تو زو جز همه درد و رنج            پراگندن دوده و نام و گنج‏
         ندانى كه پروردگار پلنگ            نبيند ز پرورده جز درد و چنگ‏
         چو افراسياب اين سخن باز جست            همه گفت گرسيوز آمد درست‏
         پشيمان شد از راى و كردار خويش            همى كژّ دانست بازار خويش‏
         چنين داد پاسخ كه من زين سخن            نه سر نيك بينم بلا را نه بن‏
         بباشيم تا راى گردان سپهر            چگونه گشايد بدين كار چهر 
                        شاهنامه، ص: 255
         بهر كار بهتر درنگ از شتاب            بمان تا بر آيد بلند آفتاب‏
         ببينم كه راى جهاندار چيست            رخ شمع چرخ روان سوى كيست‏
         و گر سوى درگاه خوانمش باز            بجويم سخن تا چه دارد براز
         نگهبان او من بسم بى‏گمان            همى بنگرم تا چه گردد زمان‏
         چو زو كژّيى آشكارا شود            كه با چاره دل بى‏مدارا شود
         ازان پس نكوهش نبايد بكس            مكافات بد جز بدى نيست بس‏
         چنين گفت گرسيوز كينه جوى            كه اى شاه بينا دل و راست‏گوى‏
         سياوش بران آلت و فرّ و برز            بدان ايزدى شاخ و آن تيغ و گرز
         بيايد بدرگاه تو با سپاه            شود بر تو بر تيره خورشيد و ماه‏
         سياوش نه آنست كش ديد شاه            همى ز آسمان بر گذارد كلاه‏
         فرنگيس را هم ندانى تو باز            تو گويى شدست از جهان بى‏نياز
         سپاهت بدو باز گردد همه            تو باشى رمه گر نيارى دمه‏
         سپاهى كه شاهى ببيند چنوى            بدان بخشش و راى و آن ماه روى‏
         تو خوانى كه ايدر مرا بنده باش            بخوارى بمهر من آگنده باش‏
         نديدست كس جفت با پيل شير            نه آتش دمان از بر و آب زير
         اگر بچّه شير ناخورده شير            بپوشد كسى در ميان حرير
         بگوهر شود باز چون شد سترگ            نترسد ز آهنگ پيل بزرگ‏
         پس افراسياب اندر آن بسته شد            غمى گشت و انديشه پيوسته شد
         همى از شتابش به آمد درنگ            كه پيروز باشد خداوند سنگ‏
         ستوده نباشد سر بادسار            بدين داستان زد يكى هوشيار
         كه گر باد خيره بجستى ز جاى            نماندى بر و بيشه و پر و پاى‏
         سبكسار مردم نه والا بود            و گر چه بتن سرو بالا بود
         برفتند پيچان و لب پر سخن            پر از كين دل از روزگار كهن‏
         بر شاه رفتى زمان تا زمان            بد انديشه گرسيوز بدگمان‏
         ز هر گونه رنگ اندر آميختى            دل شاه تركان بر انگيختى‏
         چنين تا بر آمد برين روزگار            پر از درد و كين شد دل شهريار
         سپهبد چنين ديد يك روز راى            كه پردخت ماند ز بيگانه جاى‏
         بگرسيوز اين داستان برگشاد            ز كار سياوش بسى كرد ياد
         ترا گفت ز ايدر ببايد شدن            بر او فراوان نبايد بدن‏
         بپرسىّ و گويى كزان جشن‏گاه            نخواهى همى كرد كس را نگاه‏
         بمهرت همى دل بجنبد ز جاى            يكى با فرنگيس خيز ايدر آى‏
         نيازست ما را بديدار تو            بدان پر هنر جان بيدار تو
         برين كوه ما نيز نخچير هست            ز جام زبرجد مى و شير هست‏
         گذاريم يك چند و باشيم شاد            چو آيدت از شهر آباد ياد
         برامش بباش و بشادى خرام            مى و جام با من چرا شد حرام‏
                        [ باز آمدن گرسيوز به نزد سياوش‏]
          بر آراست گرسيوز دام‏ساز            دلى پر ز كين و سرى پر ز راز
         چو نزديك شهر سياوش رسيد            ز لشكر زبان آورى برگزيد
                        شاهنامه، ص: 256
         بدو گفت رو با سياوش بگوى            كه اى پاك زاده كى نام جوى‏
         بجان و سر شاه توران سپاه            بفرّ و بديهيم كاوس شاه‏
         كه از بهر من بر نخيزى ز گاه            نه پيش من آيى پذيره براه‏
         كه تو زان فزونى بفرهنگ و بخت            بفرّ و نژاد و بتاج و بتخت‏
         كه هر باد را بست بايد ميان            تهى كردن آن جايگاه كيان‏
         فرستاده نزد سياوش رسيد            زمين را ببوسيد كو را بديد
         چو پيغام گرسيوز او را بگفت            سياوش غمى گشت و اندر نهفت‏
         پر انديشه بنشست بيدار دير            همى گفت رازيست اين را بزير
         [ ندانم كه گرسيوز نيكخواه            چه گفتست از من بدان بارگاه‏]
         چو گرسيوز آمد بران شهر نو            پذيره بيامد ز ايوان بكو
         بپرسيدش از راه و ز كار شاه            ز رسم سپاه و ز تخت و كلاه‏
         پيام سپهدار توران بداد            سياوش ز پيغام او گشت شاد
         چنين داد پاسخ كه با ياد اوى            نگردانم از تيغ پولاد روى‏
         من اينك برفتن كمر بسته‏ام            عنان با عنان تو پيوسته‏ام‏
         سه روز اندرين گلشن زرنگار            بباشيم و ز باده سازيم كار
         كه گيتى سپنج است پر درد و رنج            بد آن را كه با غم بود در سپنج‏
         چو بشنيد گفت خردمند شاه            بپيچيد گرسيوز كينه‏خواه‏
         بدل گفت ار ايدونك با من براه            سياوش بيايد بنزديك شاه‏
         بدين شير مردى و چندين خرد            كمان مرا زير پى بسپرد
         سخن گفتن من شود بى‏فروغ            شود پيش او چاره من دروغ‏
         يكى چاره بايد كنون ساختن            دلش را براه بد انداختن‏
         زمانى همى بود و خامش بماند            دو چشمش بروى سياوش بماند
         فرو ريخت از ديدگان آب زرد            بآب دو ديده همى چاره كرد
         سياوش ورا ديد پر آب چهر            بسان كسى كو بپيچد بمهر
         بدو گفت نرم اى برادر چه بود            غمى هست كان را بشايد شنود
         گر از شاه تركان شدستى دژم            بديده در آوردى از درد نم‏
         من اينك همى با تو آيم براه            كنم جنگ با شاه توران سپاه‏
         بدان تا ز بهر چه آزاردت            چرا كهتر از خويشتن داردت‏
         و گر دشمنى آمدستت پديد            كه تيمار و رنجش ببايد كشيد
         من اينك بهر كار يار توام            چو جنگ آورى مايه‏دار توام‏
         ور ايدونك نزديك افراسياب            ترا تيره گشتست بر خيره آب‏
         بگفتار مرد دروغ آزماى            كسى برتر از تو گرفتست جاى‏
         بدو گفت گرسيوز نامدار            مرا اين سخن نيست با شهريار
         نه از دشمنى آمدستم برنج            نه از چاره دورم بمردى و گنج‏
         ز گوهر مرا با دل انديشه خاست            كه ياد آمدم زان سخنهاى راست‏
         نخستين ز تور ايدر آمد بدى            كه برخاست زو فره ايزدى‏
         شنيدى كه با ايرج كم سخن            بآغاز كينه چه افگند بن‏
                        شاهنامه، ص: 257
         و زان جايگه تا بافراسياب            شدست آتش ايران و توران چو آب‏
         بيك جاى هرگز نياميختند            ز پند و خرد هر دو بگريختند
         سپهدار تركان ازان بتّرست             كنون گاو پيسه بچرم اندرست‏
         ندانى تو خوى بدش بى‏گمان            بمان تا بيايد بدى را زمان‏
         نخستين ز اغريرث اندازه گير            كه بر دست او كشته شد خيره خير
         برادر بد از كالبد هم ز پشت            چنان پر خرد بى‏گنه را بكشت‏
         ازان پس بسى نامور بى‏گناه            شدستند بر دست او بر تباه‏
         مرا زين سخن ويژه اندوه تست            كه بيدار دل بادى و تن درست‏
         تو تا آمدستى بدين بوم و بر            كسى را نيامد بد از تو بسر
         همه مردمى جستى و راستى            جهانى بدانش بياراستى‏
         كنون خيره آهرمن دل گسل            ورا از تو كردست آزرده دل‏
         دلى دارد از تو پر از درد و كين            ندانم چه خواهد جهان آفرين‏
         تو دانى كه من دوستدار توام            بهر نيك و بد ويژه يار توام‏
         نبايد كه فردا گمانى برى            كه من بودم آگاه زين داورى‏
         سياوش بدو گفت منديش زين            كه يارست با من جهان آفرين‏
         سپهبد جزين كرد ما را اميد            كه بر من شب آرد بروز سپيد
         گر آزار بوديش در دل ز من            سرم بر نيفراختى ز انجمن‏
         ندادى بمن كشور و تاج و گاه            بر و بوم و فرزند و گنج و سپاه‏
         كنون با تو آيم بدرگاه او            درخشان كنم تيره‏گون ماه او
         هرانجا كه روشن بود راستى            فروغ دروغ آورد كاستى‏
         نمايم دلم را بر افراسياب            درخشان‏تر از بر سپهر آفتاب‏
         تو دل را بجز شادمانه مدار            روان را ببد در گمانه مدار
         كسى كو دم اژدها بسپرد            ز راى جهان آفرين نگذرد
         بدو گفت گرسيوز اى مهربان            تو او را بدان سان كه ديدى مدان‏
         و ديگر بجايى كه گردان سپهر            شود تند و چين اندر آرد بچهر
         خردمند دانا نداند فسون            كه از چنبر او سر آرد برون‏
         بدين دانش و اين دل هوشمند            بدين سرو بالا و راى بلند
         ندانى همى چاره از مهر باز            ببايد كه بخت بد آيد فراز
         همى مر ترا بند و تنبل فروخت            باروند چشم خرد را بدوخت‏
         نخست آنك داماد كردت بدام            بخيره شدى زان سخن شادكام‏
         و ديگر كت از خويشتن دور كرد            بروى بزرگان يكى سور كرد
         بدان تا تو گستاخ باشى بدوى            فرو ماند اندر جهان گفت و گوى‏
         ترا هم ز اغريرث ارجمند            فزون نيست خويشى و پيوند و بند
         ميانش بخنجر بدو نيم كرد            سپه را بكردار او بيم كرد
         نهانش ببين آشكارا كنون            چنين دان و ايمن مشو زو بخون‏
         مرا هرچ اندر دل انديشه بود            خرد بود و ز هر درى پيشه بود
         همان آزمايش بد از روزگار            ازين كينه‏ور تيز دل شهريار
                        شاهنامه، ص: 258
         همه پيش تو يك بيك راندم            چو خورشيد تابنده بر خواندم‏
         بايران پدر را بينداختى            بتوران همى شارستان ساختى‏
         چنين دل بدادى بگفتار او            بگشتى همى گرد تيمار او
         درختى بد اين بر نشانده بدست            كجا بار او زهر و بيخش كبست‏
         همى گفت و مژگان پر از آب زرد            پر افسون دل و لب پر از باد سرد
         سياوش نگه كرد خيره بدوى            ز ديده نهاده برخ بر دو جوى‏
         چو ياد آمدش روزگار گزند            كزو بگسلد مهر چرخ بلند
         نماند برو بر بسى روزگار            بروز جوانى سر آيدش كار
         دلش گشت پر درد و رخساره زرد            پر از غم دل و لب پر از باد سرد
         بدو گفت هر چونك مى بنگرم            بباد افره بد نه اندر خورم‏
         ز گفتار و كردار بر پيش و پس            ز من هيچ ناخوب نشنيد كس‏
         چو گستاخ شد دست با گنج او            بپيچد همانا تن از رنج او
         اگر چه بد آيد همى بر سرم            هم از راى و فرمان او نگذرم‏
         بيايم برش هم كنون بى‏سپاه            ببينم كه از چيست آزار شاه‏
         بدو گفت گرسيوز اى نامجوى            ترا آمدن پيش او نيست روى‏
         بپا اندر آتش نشايد شدن            نه بر موج دريا بر ايمن بدن‏
         همى خيره بر بد شتاب آورى            سر بخت خندان بخواب آورى‏
         ترا من همانا بسم پايمرد            بر آتش يكى بر زنم آب سرد
         يكى پاسخ نامه بايد نوشت            پديدار كردن همه خوب و زشت‏
         ز كين گر ببينم سر او تهى            درخشان شود روزگار بهى‏
         سوارى فرستم بنزديك تو            درفشان كنم راى تاريك تو
         اميدستم از كردگار جهان            شناسنده آشكار و نهان‏
         كه او باز گردد سوى راستى            شود دور از و كژّى و كاستى‏
         و گر بينم اندر سرش هيچ تاب            هيونى فرستم هم اندر شتاب‏
         تو زان سان كه بايد بزودى بساز            مكن كار بر خويشتن بر دراز
         برون ران از ايدر بهر كشورى            بهر نامدارى و هر مهترى‏
         [ صد و بيست فرسنگ ز ايدر بچين            همان سيصد و سى بايران زمين‏]
         ازين سو همه دوستدار تواند            پرستنده و غمگسار تواند
         و زان سو پدر آرزومند تست            جهان بنده خويش و پيوند تست‏
         بهر كس يكى نامه كن دراز            بسيچيده باش و درنگى مساز
         سياوش بگفتار او بگرويد            چنان جان بيدار او بغنويد
         بدو گفت ازان در كه رانى سخن            ز پيمان و رايت نگردم ز بن‏
         تو خواهشگرى كن مرا زو بخواه            همى راستى جوى و بنماى راه‏
                        [ نامه سياوش به افراسياب‏]
          دبير پژوهنده را پيش خواند            سخنهاى آگنده را برفشاند
         نخست آفريننده را ياد كرد            ز وام خرد جانش آزاد كرد
         ازان پس خرد را ستايش گرفت            ابر شاه تركان نيايش گرفت‏
                        شاهنامه، ص: 259
         كه اى شاه پيروز و به روزگار            زمانه مبادا ز تو يادگار
         مرا خواستى شاد گشتم بدان            كه بادا نشست تو با موبدان‏
         و ديگر فرنگيس را خواستى            بمهر و وفا دل بياراستى‏
         فرنگيس نالنده بود اين زمان            بلب ناچران و بتن ناچمان‏
         بخفت و مرا پيش بالين ببست            ميان دو گيتيش بينم نشست‏
         مرا دل پر از راى و ديدار تست            دو كشور پر از رنج و آزار تست‏
         ز نالندگى چون سبكتر شود            فداى تن شاه كشور شود
         بهانه مرا نيز آزار اوست            نهانم پر از درد و تيمار اوست‏
         چو نامه بمهر اندر آمد بداد            بزودى بگرسيوز بدنژاد
         دلاور سه اسپ تگاور بخواست            همى تاخت يك سر شب و روز راست‏
         چهارم بيامد بدرگاه شاه            پر از بد روان و زبان پر گناه‏
         فراوان بپرسيدش افراسياب            چو ديدش پر از رنج و سر پر شتاب‏
         چرا با شتاب آمدى گفت شاه            چگونه سپردى چنين تند راه‏
         بدو گفت چون تيره شد روى كار            نشايد شمردن ببد روزگار
         سياوش نكرد ايچ بر كس نگاه            پذيره نيامد مرا خود براه‏
         سخن نيز نشنيد و نامه نخواند            مرا پيش تختش بزانو نشاند
         ز ايران بدو نامه پيوسته شد            بمادر همى مهر او بسته شد
         سپاهى ز روم و سپاهى ز چين            همى هر زمان بر خروشد زمين‏
         تو در كار او گر درنگ آورى            مگر باد زان پس بچنگ آورى‏
         و گر دير گيرى تو جنگ آورد            دو كشور بمردى بچنگ آورد
         و گر سوى ايران براند سپاه            كه يارد شدن پيش او كينه خواه‏
         ترا كردم آگه ز ديدار خويش            ازين پس بپيچى ز كردار خويش‏ 
                        [ آمدن افراسياب به جنگ سياوش‏]
          چو بشنيد افراسياب اين سخن            برو تازه شد روزگار كهن‏
         بگرسيوز از خشم پاسخ نداد            دلش گشت پر آتش و سر چو باد
         بفرمود تا بر كشيدند ناى            همان صنج و شيپور و هندى دراى‏
         بسوى سياوش بنهاد روى            ابا نامداران پرخاش جوى‏
         بدانگه كه گرسيوز بد فريب            گران كرد بر زين دوال ركيب‏
         سياوش بپرده در آمد بدرد            بتن لرز لرزان و رخساره زرد
         فرنگيس گفت اى گو شير چنگ            چه بودت كه ديگر شدستى برنگ‏
         چنين داد پاسخ كه اى خوبروى            بتوران زمين شد مرا آب روى‏
         بدين سان كه گفتار گرسيوزست            ز پرگار بهره مرا مركزست‏
         فرنگيس بگرفت گيسو بدست            گل ارغوان را بفندق بخست‏
         پر از خون شد آن بسّد مشك بوى            پر از آب چشم و پر از گرد روى‏
         همى اشك باريد بر كوه سيم            دو لاله ز خوشاب شد بدو نيم‏
         همى كند موى و همى ريخت آب            ز گفتار و كردار افراسياب‏
         بدو گفت كاى شاه گردن فراز            چه سازى كنون زود بگشاى راز
         پدر خود دلى دارد از تو بدرد            از ايران نيارى سخن ياد كرد
                        شاهنامه، ص: 260
         سوى روم ره با درنگ آيدت            نپويى سوى چين كه تنگ آيدت‏
         ز گيتى كرا گيرى اكنون پناه            پناهت خداوند خورشيد و ماه‏
         ستم باد بر جان او ماه و سال            كجا بر تن تو شود بد سگال‏
         همى گفت گرسيوز اكنون ز راه            بيايد همانا ز نزديك شاه‏
                        [ خواب ديدن سياوش‏]
          چهارم شب اندر بر ماهروى            بخواب اندرون بود با رنگ و بوى‏
         بلرزيد و ز خواب خيره بجست            خروشى برآورد چون پيل مست‏
         همى داشت اندر برش خوب چهر            بدو گفت شاها چبودت ز مهر
         خروشيد و شمعى برافروختند            برش عود و عنبر همى سوختند
         بپرسيد زو دخت افراسياب            كه فرزانه شاها چه ديدى بخواب‏
         سياوش بدو گفت كز خواب من            لبت هيچ مگشاى بر انجمن‏
         چنين ديدم اى سرو سيمين بخواب            كه بودى يكى بى‏كران رود آب‏
         يكى كوه آتش بديگر كران            گرفته لب آب نيزه‏وران‏
         ز يك سو شدى آتش تيزگرد            برافروختى از سياوش گرد
         ز يك دست آتش ز يك دست آب            به پيش اندرون پيل و افراسياب‏
         بديدى مرا روى كرده دژم            دميدى بران آتش تيز دم‏
         [ چو گرسيوز آن آتش افروختى            از افروختن مر مرا سوختى‏]
         فرنگيس گفت اين بجز نيكوى            نباشد نگر يك زمان بغنوى‏
         بگرسيوز آيد همى بخت شوم            شود كشته بر دست سالار روم‏
         سياوش سپه را سراسر بخواند            بدرگاه ايوان زمانى بماند
         بسيچيد و بنشست خنجر بچنگ            طلايه فرستاد بر سوى گنگ‏
         دو بهره چو از تيره شب در گذشت            طلايه هم آنگه بيامد ز دشت‏
         كه افراسياب و فراوان سپاه            پديد آمد از دور تازان براه‏
         ز نزديك گرسيوز آمد نوند            كه بر چاره جان ميان را ببند
         نيامد ز گفتار من هيچ سود            از آتش نديدم جز از تيره دود
         نگر تا چه بايد كنون ساختن            سپه را كجا بايد انداختن‏
         سياوش ندانست زان كار او            همى راست آمدش گفتار او
         فرنگيس گفت اى خردمند شاه            مكن هيچ گونه بما در نگاه‏
         يكى باره گام زن برنشين            مباش ايچ ايمن بتوران زمين‏
         ترا زنده خواهم كه مانى بجاى            سر خويش گير و كسى را مپاى‏
                        [ اندرز كردن سياوش فرنگيس را]
          سياوش بدو گفت كان خواب من            بجا آمد و تيره شد آب من‏
         مرا زندگانى سر آيد همى            غم و درد و انده در آيد همى‏
         چنين است كار سپهر بلند            گهى شاد دارد گهى مستمند
         گر ايوان من سر بكيوان كشيد            همان زهر گيتى ببايد چشيد
         اگر سال گردد هزار و دويست            بجز خاك تيره مرا جاى نيست‏
         ز شب روشنايى نجويد كسى            كجا بهره دارد ز دانش بسى‏
         ترا پنج ماهست ز آبستنى            ازين نامور گر بود رستنى‏
         درخت تو گر نر ببار آورد            يكى نامور شهريار آورد
                        شاهنامه، ص: 261
         سرافراز كى‏خسروش نام كن            بغم خوردن او دل آرام كن‏
         چنين گردد اين گنبد تيز رو            سراى كهن را نخوانند نو
         ازين پس بفرمان افراسياب            مرا تيره بخت اندر آيد بخواب‏
         ببرّند بر بى‏گنه بر سرم            ز خون جگر بر نهند افسرم‏
         نه تابوت يابم نه گور و كفن            نه بر من بگريد كسى ز انجمن‏
         نهالى مرا خاك توران بود            سراى كهن كام شيران بود
         برين گونه خواهد گذشتن سپهر            نخواهد شدن رام با من بمهر
         ز خورشيد تابنده تا تيره خاك            گذر نيست از داد يزدان پاك‏
         بخوارى ترا روزبانان شاه            سر و تن برهنه برندت براه‏
         بيايد سپهدار پيران بدر            بخواهش بخواهد ترا از پدر
         بجان بى‏گنه خواهدت زينهار            بايوان خويشش برد زار و خوار
         و ز ايران بيايد يكى چاره‏گر            بفرمان دادار بسته كمر
         از ايدر ترا با پسر ناگهان            سوى رود جيحون برد در نهان‏
         نشانند بر تخت شاهى ورا            بفرمان بود مرغ و ماهى ورا
         ز گيتى بر آرد سراسر خروش            زمانه ز كى‏خسرو آيد بجوش‏
         ز ايران يكى لشكر آرد بكين            پر آشوب گردد سراسر زمين‏
         پى رخش فرّخ زمين بسپرد            بتوران كسى را بكس نشمرد
         بكين من امروز تا رستخيز            نبينى جز از گرز و شمشير تيز
         برين گفتها بر تو دل سخت كن            تن از ناز و آرام پردخت كن‏
         سياوش چو با جفت غمها بگفت            خروشان بدو اندر آويخت جفت‏
         رخش پر ز خون دل و ديده گشت            سوى آخُر تازى اسپان گذشت‏
         بياورد شبرنگ بهزاد را            كه دريافتى روز كين باد را
         خروشان سرش را ببر در گرفت            لگام و فسارش ز سر برگرفت‏
         بگوش اندرش گفت رازى دراز            كه بيدار دل باش و با كس مساز
         چو كى‏خسرو آيد بكين خواستن            عنانش ترا بايد آراستن‏
         ورا بارگى باش و گيتى بكوب            چنانچون سر مار افعى بچوب‏
         از آخُر ببُر دل بيكبارگى            كه او را تو باشى بكين بارگى‏
         دگر مركبان را همه كرد پى            برافروخت برسان آتش زنى‏
                        [ گرفتار شدن سياوش به دست افراسياب‏]
          خود و سركشان سوى ايران كشيد            رخ از خون ديده شده ناپديد
         چو يك نيم فرسنگ ببريد راه            رسيد اندرو شاه توران سپاه‏
         سپه ديد با خود و تيغ و زره            سياوش زده بر زره بر گره‏
         بدل گفت گرسيوز اين راست گفت            سخن زين نشانى كه بود در نهفت‏
         سياوش بترسيد از بيم جان            مگر گفت بدخواه گردد نهان‏
         همى بنگريد اين بدان آن بدين            كه كينه نبدشان بدل پيش ازين‏
         ز بيم سياوش سواران جنگ            گرفتند آرام و هوش و درنگ‏
         چه گفت آن خردمند بسيار هوش            كه با اختر بد بمردى مكوش‏
         چنين گفت زان پس بافراسياب            كه اى پر هنر شاه با جاه و آب‏
                        شاهنامه، ص: 262
         چرا جنگ جوى آمدى با سپاه            چرا كشت خواهى مرا بى‏گناه‏
         سپاه دو كشور پر از كين كنى            زمان و زمين پر ز نفرين كنى‏
         چنين گفت گرسيوز كم خرد            كزين در سخن خود كى اندر خورد
         گر ايدر چنين بى‏گناه آمدى            چرا با زره نزد شاه آمدى‏
         پذيره شدن زين نشان راه نيست            سنان و سپر هديه شاه نيست‏
         [ سياوش بدانست كان كار اوست            بر آشفتن شه ز بازار اوست‏]
         چو گفتار گرسيوز افراسياب            شنيد و بر آمد بلند آفتاب‏
         بتركان بفرمود كاندر دهيد            درين دشت كشتى بخون بر نهيد
         از ايران سپه بود مردى هزار            همه نامدار از در كارزار
         رده بر كشيدند ايرانيان            ببستند خون ريختن را ميان‏
         همه با سياوش گرفتند جنگ            نديدند جاى فسون و درنگ‏
         كنون خيره گفتند ما را كشند            ببايد كه تنها بخون در كشند
         بمان تا ز ايرانيان دست برد            ببينند و مشمر چنين كار خرد
         سياوش چنين گفت كين راى نيست            همان جنگ را مايه و پاى نيست‏
         مرا چرخ گردان اگر بى‏گناه            بدست بدان كرد خواهد تباه‏
         بمردى كنون زور و آهنگ نيست            كه با كردگار جهان جنگ نيست‏
         سر آمد بريشان بر آن روزگار            همه كشته گشتند و برگشته كار
         ز تير و ز ژوپين ببد خسته شاه            نگون اندر آمد ز پشت سياه‏
         همى گشت بر خاك و نيزه بدست            گروى زره دست او را ببست‏
         نهادند بر گردنش پالهنگ            دو دست از پس پشت بسته چو سنگ‏
         دوان خون بران چهره ارغوان            چنان روز ناديده چشم جوان‏
         برفتند سوى سياوش گرد            پسِ پشت و پيشِ سپه بود گرد
         چنين گفت سالار توران سپاه            كه ايدر كشيدش بيك سو ز راه‏
         [ كنيدش بخنجر سر از تن جدا            بشخّى كه هرگز نرويد گيا]
         [ بريزيد خونش بران گرم خاك            ممانيد دير و مداريد باك‏]
         چنين گفت با شاه يك سر سپاه            كزو شهريارا چه ديدى گناه‏
         چرا كشت خواهى كسى را كه تاج            بگريد برو زار با تخت عاج‏
         سرى را كجا تاج باشد كلاه            نشايد بريد اى خردمند شاه‏
         بهنگام شادى درختى مكار            كه زهر آورد بار او روزگار
         همى بود گرسيوز بد نشان            ز بيهودگى يار مردم كشان‏
         كه خون سياوش بريزد بدرد            كزو داشت درد دل اندر نبرد
         ز پيران يكى بود كهتر بسال            برادر بد او را و فرّخ همال‏
         كجا پيلسم بود نام جوان            يكى پر هنر بود و روشن روان‏
         چنين گفت مر شاه را پيلسم            كه اين شاخ را بار در دست و غم‏
         ز دانا شنيدم يكى داستان            خرد شد بران نيز همداستان‏
         كه آهسته دل كم پشيمان شود            هم آشفته را هوش درمان شود
         شتاب و بدى كار آهرمنست            پشيمانى جان و رنج تنست‏
                        شاهنامه، ص: 263
         سرى را كه باشى بدو پادشا            بتيزى بريدن نبينم روا
         ببندش همى دار تا روزگار            برين بد ترا باشد آموزگار
         چو باد خرد بر دلت بر وزد            از ان پس ورا سر بريدن سزد
         بفرماى بند و تو تندى مكن            كه تندى پشيمانى آرد ببن‏
         چه برّى سرى را همى بى‏گناه            كه كاوس و رستم بود كينه خواه‏
         پدر شاه و رستمش پروردگار            بپيچى بفرجام زين روزگار
         چو گودرز و چون گيو و برزين و طوس            ببندند بر كوهه پيل كوس‏
         دمنده سپهبد گو پيل تن            كه خوارند بر چشم او انجمن‏
         فريبرز كاوس درّنده شير            كه هرگز نديدش كس از جنگ سير
         برين كينه بندند يك سر كمر            در و دشت گردد پر از كينه‏ور
         نه من پاى دارم نه پيوند من            نه گردى ز گردان اين انجمن‏
         همانا كه پيران بيايد پگاه            ازو بشنود داستان نيز شاه‏
         مگر خود نيازت نيايد بدين            مگستر يكى تا جهانست كين‏
         بدو گفت گرسيوز اى هوشمند            بگفت جوانان هوا را مبند
         از ايرانيان دشت پر كرگس است            گر از كين بترسى ترا اين بس است‏
         همين بد كه كردى ترا خود نه بس            كه خيره همى بشنوى پند كس‏
         سياوش چو بخروشد از روم و چين            پر از گرز و شمشير بينى زمين‏
         بريدى دم مار و خستى سرش            بديبا بپوشيد خواهى برش‏
         گرايدونك او را بجان زينهار            دهى من نباشم بر شهريار
         به بيغوله خيزم از بيم جان            مگر خود بزودى سر آيد زمان‏
         برفتند پيچان دمور و گروى            بر شاه تركان پر از رنگ و بوى‏
         كه چندين بخون سياوش مپيچ            كه آرام خوار آيد اندر بسيچ‏
         بگفتار گرسيوز رهنماى            برآراى و بردار دشمن ز جاى‏
         زدى دام و دشمن گرفتى بدوى            ز ايران بر آيد يكى هاى و هوى‏
         سزا نيست اين را گرفتن بدست            دل بد سگالان ببايد شكست‏
         سپاهى بدين گونه كردى تباه            نگر تا چگونه بود راى شاه‏
         اگر خود نيازردتى از نخست            بآب اين گنه را توانست شست‏
         كنون آن به آيد كه اندر جهان            نباشد پديد آشكار و نهان‏
         بديشان چنين پاسخ آورد شاه            كزو من نديدم بديده گناه‏
         و ليكن ز گفت ستاره شمر            بفرجام زو سختى آيد بسر
         گر ايدونك خونش بريزم بكين            يكى گرد خيزد ز ايران زمين‏
         رها كردنش بتّر از كشتنست            همان كشتنش رنج و درد منست‏
         بتوران گزند مرا آمدست            غم و درد و بند مرا آمدست‏
         خردمند گر مردم بد گمان            نداند كسى چاره آسمان‏                         [ زارى كردن فرنگيس پيش افراسياب‏]
          فرنگيس بشنيد رخ را بخست            ميان را بزنّار خونين ببست‏
         پياده بيامد بنزديك شاه            بخون رنگ داده دو رخساره ماه‏
         بپيش پدر شد پر از درد و باك            خروشان بسر بر همى ريخت خاك‏
                        شاهنامه، ص: 264
         بدو گفت كاى پر هنر شهريار            چرا كرد خواهى مرا خاكسار
         دلت را چرا بستى اندر فريب            همى از بلندى نبينى نشيب‏
         سر تاج داران مبر بى‏گناه            كه نپسندد اين داور هور و ماه‏
         سياوش كه بگذاشت ايران زمين            همى از جهان بر تو كرد آفرين‏
         بيازرد از بهر تو شاه را            چنان افسر و تخت و آن گاه را
         بيامد ترا كرد پشت و پناه            كنون زو چه ديدى كه بردت ز راه‏
         نبرّد سر تاج داران كسى            كه با تاج بر تخت ماند بسى‏
         مكن بى‏گنه بر تن من ستم            كه گيتى سپنج است با باد و دم‏
         يكى را بچاه افگند بى‏گناه            يكى با كله بر نشاند بگاه‏
         سرانجام هر دو بخاك اندرند            ز اختر بچنگ مغاك اندرند
         شنيدى كه از آفريدون گرد            ستمگاره ضحّاك تازى چه برد
         همان از منوچهر شاه بزرگ            چه آمد بسلم و بتور سترگ‏
         كنون زنده بر گاه كاوس شاه            چو دستان و چون رستم كينه‏خواه‏
         جهان از تهمتن بلرزد همى            كه توران بجنگش نيرزد همى‏
         چو بهرام و چون زنگه شاوران            كه ننديشد از گرز كنداوران‏
         همان گيو كز بيم او روز جنگ            همى چرم روباه پوشد پلنگ‏
         درختى نشانى همى بر زمين            كجا برگ خون آورد بار كين‏
         بكين سياوش سيه پوشد آب            كند زار نفرين بافراسياب‏
         ستمگاره بر تن خويشتن            بسى يادت آيد ز گفتار من‏
         نه اندر شكارى كه گور افگنى            دگر آهوان را بشور افگنى‏
         همى شهريارى ربايى ز گاه            درين كار به زين نگه كن پگاه‏
         مده شهر توران بخيره بباد            ببايد كه روز بد آيدت ياد
         بگفت اين و روى سياوش بديد            دو رخ را بكند و فغان بر كشيد
         دل شاه توران برو بر بسوخت            همى خيره چشم خرد را بدوخت‏
         بدو گفت بر گرد و ايدر مپاى            چه دانى كزين بد مرا چيست راى‏
         بكاخ بلندش يكى خانه بود            فرنگيس زان خانه بيگانه بود
         مر او را دران خانه انداختند            در خانه را بند برساختند
                        [ كشته شدن سياوش به دست گروى‏]
          بفرمود پس تا سياوش را            مر آن شاه بى‏كين و خاموش را
         كه اين را بجايى بريدش كه كس            نباشد ورا يار و فريادرس‏
         سرش را ببرّيد يك سر ز تن            تنش كرگسان را بپوشد كفن‏
         ببايد كه خون سياوش زمين            نبويد نرويد گيا روز كين‏
         همى تاختندش پياده كشان            چنان روزبانان مردم كشان‏
         سياوش بناليد با كردگار            كه اى برتر از گردش روزگار
         يكى شاخ پيدا كن از تخم من            چو خورشيد تابنده بر انجمن‏
         كه خواهد ازين دشمنان كين خويش            كند تازه در كشور آيين خويش‏
         همى شد پس پشت او پيلسم            دو ديده پر از خون و دل پر ز غم‏
         سياوش بدو گفت پدرود باش            زمين تار و تو جاودان پود باش‏
                        شاهنامه، ص: 265
         درودى ز من سوى پيران رسان            بگويش كه گيتى دگر شد بسان‏
         به پيران نه زين گونه بودم اميد            همى پند او باد بُد من چو بيد
         مرا گفته بود او كه با صد هزار            زره‏دار و برگستوانور سوار
         چو بر گرددت روز يار توام            بگاهِ چرا مرغزار توام‏
         كنون پيش گرسيوز اندر دوان            پياده چنين خوار و تيره روان‏
         نبينم همى يار با خود كسى            كه بخروشدى زار بر من بسى‏
         چو از شهر و ز لشكر اندر گذشت            كشانش ببردند بر سوى دشت‏
         ز گرسيوز آن خنجر آبگون            گروى زره بستد از بهر خون‏
         بيفگند پيل ژيان را بخاك            نه شرم آمدش زان سپهبد نه باك‏
         يكى تشت بنهاد زرّين برش            جدا كرد زان سرو سيمين سرش‏
         بجايى كه فرموده بد تشت خون            گروى زره برد و كردش نگون‏
         يكى باد با تيره گردى سياه            بر آمد بپوشيد خورشيد و ماه‏
         همى يكدگر را نديدند روى            گرفتند نفرين همه بر گروى‏
                        [ غمگين شدن فرنگيس بر سياوش بعد از كشته شدنش‏]
          چو از سرو بن دور گشت آفتاب            سر شهريار اندر آمد بخواب‏
         چه خوابى كه چندين زمان بر گذشت            نجنبيد و بيدار هرگز نگشت‏
         چو از شاه شد گاه و ميدان تهى            مه خورشيد بادا مه سرو سهى‏
         چپ و راست هر سو بتابم همى            سر و پاى گيتى نيابم همى‏
         يكى بد كند نيك پيش آيدش            جهان بنده و بخت خويش آيدش‏
         يكى جز بنيكى جهان نسپرد            همى از نژندى فرو پژمرد
         مدار ايچ تيمار با او بهم            بگيتى مكن جان و دل را دژم‏
         ز خان سياوش برآمد خروش            جهانى ز گرسيوز آمد بجوش‏
         ز سر ماهرويان گسسته كمند            خراشيده روى و بمانده نژند
         همه بندگان موى كردند باز            فرنگيس مشكين كمند دراز
         بريد و ميان را بگيسو ببست            بفندق گل ارغوان را بخست‏
         باواز بر جان افراسياب            همى كرد نفرين و مى ريخت آب‏
         خروشش بگوش سپهبد رسيد            چو آن ناله و زار نفرين شنيد
         بگرسيوز بدنشان شاه گفت            كه او را بكوى آوريد از نهفت‏
         ز پرده بدرگه بريدش كشان            بر روزبانان مردم كشان‏
         بدان تا بگيرند موى سرش            بدرّند بر بر همه چادرش‏
         زنندش همى چوب تا تخم كين            بريزد برين بوم توران زمين‏
         نخواهم ز بيخ سياوش درخت            نه شاخ و نه برگ و نه تاج و نه تخت‏
         همه نامداران آن انجمن            گرفتند نفرين برو تن بتن‏
         كه از شاه و دستور و ز لشكرى            ازين گونه نشنيد كس داورى‏
         بيامد پر از خون دو رخ پيلسم            روان پر ز داغ و رخان پر زنم‏
         بنزديك لهّاك و فرشيد ورد            سراسر سخنها همه ياد كرد
         كه دوزخ به از بوم افراسياب            نبايد بدين كشور آرام و خواب‏
                        شاهنامه، ص: 266
         بتازيم و نزديك پيران شويم            بتيمار و درد اسيران شويم‏
         سه اسپ گرانمايه كردند زين            همى برنوشتند گفتى زمين‏
         بپيران رسيدند هر سه سوار            رخان پر ز خون همچو ابر بهار
         برو بر شمردند يك سر سخن            كه بخت از بديها چه افگند بن‏
         يكى زاريى خاست كاندر جهان            نبيند كسى از كهان و مهان‏
         سياوش را دست بسته چو سنگ            فگندند در گردنش پالهنگ‏
         بدشتش كشيدند پر آب روى            پياده دوان در بپيش گروى‏
         تن پيل وارش بران گرم خاك            فگندند و از كس نكردند باك‏
         يكى تشت بنهاد پيشش گروى            بپيچيد چون گوسفندانش روى‏
         بريد آن سر شاهوارش ز تن            فگندش چو سرو سهى بر چمن‏
         همه شهر پر زارى و ناله گشت            بچشم اندرون آب چون ژاله گشت‏
         چو پيران بگفتار بنهاد گوش            ز تخت اندر افتاد و زو رفت هوش‏
         همى جامه را بر برش كرد چاك            همى كند موى و همى ريخت خاك‏
         بدو پيلسم گفت بشتاب زود            كه دردى بدين درد و سختى فزود
         فرنگيس را نيز خواهند كشت            مكن هيچ گونه برين كار پشت‏
         بدرگاه بردند مويش كشان            بر روزبانان مردم كشان‏
         جهانى بدو كرده ديده پر آب            ز كردار بد گوهر افراسياب‏
         كه اين هول كاريست با درد و بيم            كه اكنون فرنگيس را بر دو نيم‏
         زنند و شود پادشاهى تباه            مر او را نخواند كسى نيز شاه‏
                        [ رهانيدن پيران فرنگيس را]
          ز آخُر بياورد پس پهلوان            ده اسپ سوار آزموده جوان‏
         خود و گرد رويين و فرشيدورد            بر آورد زان راه ناگاه گرد
         بدو روز و دو شب بدرگه رسيد            در نامور پر جفا پيشه ديد
         فرنگيس را ديد چون بيهشان            گرفته ورا روزبانان كشان‏
         بچنگال هر يك يكى تيغ تيز            ز درگاه برخواسته رستخيز
         همانگاه پيران بيامد چو باد            كسى كش خرد بود گشتند شاد
         چو چشم گرامى بپيران رسيد            شد از خون ديده رخش ناپديد
         بدو گفت با من چه بد ساختى            چرا خيره بر آتش انداختى‏
         ز اسپ اندر افتاد پيران بخاك            همه جامه پهلوى كرده چاك‏
         بفرمود تا روزبانان در        		    زمانى ز فرمان بتابند سر
         بيامد دمان پيش افراسياب            دل از درد خسته دو ديده پر آب‏
         بدو گفت شاها انوشه بدى            روان را بديدار توشه بدى‏
         چه آمد ز بد بر تو اى نيكخوى            كه آوردت اين روز بد آرزوى‏
         چرا بر دلت چيره شد راى ديو            ببرد از رخت شرم گيهان خديو
         بكشتى سياوش را بى‏گناه            بخاك اندر انداختى نام و جاه‏
         بايران رسد زين بدى آگهى            كه شد خشك پاليز سرو سهى‏
         بسا تاج داران ايران زمين            كه با لشكر آيند پر درد و كين‏
         جهان آرميده ز دست بدى            شده آشكارا ره ايزدى‏
                        شاهنامه، ص: 267
         فريبنده ديوى ز دوزخ بجست            بيامد دل شاه تركان بخست‏
         بران اهرمن نيز نفرين سزد            كه پيچد روانت سوى راه بد
         پشيمان شوى زين بروز دراز            بپيچى زمانى بگرم و گداز
         ندانم كه اين گفتن بد ز كيست            و زين آفريننده را راى چيست‏
         چو ديوانه از جاى برخاستى            چنين خيره بد را بياراستى‏
         كنون زو گذشتى بفرزند خويش            رسيدى به بيچاره پيوند خويش‏
         نجويد همانا فرنگيس بخت         		نه اورنگ شاهى نه تاج و نه تخت‏
         بفرزند با كودكى در نهان       	     درفشى مكن خويشتن در جهان‏
         كه تا زنده بر تو نفرين بود            پس از زندگى دوزخ آيين بود
         اگر شاه روشن كند جان من            فرستد و را سوى ايوان من‏
         گرايدونك انديشه زين كودك است            همانا كه اين درد و رنج اندك است‏
         بمان تا جدا گردد از كالبد      	      بپيش تو آرم بدو ساز بد
         بدو گفت زينسان كه گفتى بساز            مرا كردى از خون او بى‏نياز
         سپهدار پيران بدان شاد شد            از انديشه و درد آزاد شد
         بيامد بدرگاه و او را ببرد            بسى نيز بر روزبانان شمرد
         بى‏آزار بردش بسوى ختن            خروشان همه درگه و انجمن‏
         چو آمد بايوان بگلشهر گفت            كه اين خوب رخ را ببايد نهفت‏
         تو بر پيش اين نامور زينهار            بباش و بدارش پرستاروار
         برين نيز بگذشت يك چند روز            گران شد فرنگيس گيتى فروز
                        [ اندر زادن كى‏خسرو]
          شبى قيرگون ماه پنهان شده            بخواب اندرون مرغ و دام و دده‏
         چنان ديد سالار پيران بخواب            كه شمعى بر افروختى ز آفتاب‏
         سياوش بر شمع تيغى بدست            بآواز گفتى نشايد نشست‏
         [ كزين خواب نوشين سر آزاد كن            ز فرجام گيتى يكى ياد كن‏]
         كه روز نو آيين و جشنى نوست            شب سور آزاده كى‏خسروست‏
         سپهبد بلرزيد در خواب خوش            بجنبيد گلشهر خورشيد فش‏
         بدو گفت پيران كه برخيز و رو            خرامنده پيش فرنگيس شو
         سياوش را ديدم اكنون بخواب            درخشان‏تر از بر سپهر آفتاب‏
         كه گفتى مرا چند خسپى مپاى            بجشن جهانجوى كى‏خسرو آى‏
         همى رفت گلشهر تا پيش ماه            جدا گشته بود از بر ماه شاه‏
         بديد و بشادى سبك باز گشت            همانگاه گيتى پر آواز گشت‏
         بيامد بشادى بپيران بگفت            كه اينت بآيين خور و ماه جفت‏
         يكى اندر آى و شگفتى ببين            بزرگى و راى جهان آفرين‏
         تو گويى نشايد مگر تاج را            و گر جوشن و ترگ و تاراج را
         سپهبد بيامد بر شهريار            بسى آفرين كرد و بردش نثار
         بران برز و بالا و آن شاخ و يال            تو گويى برو بر گذشتست سال‏
         ز بهر سياوش دو ديده پر آب            همى كرد نفرين بر افراسياب‏
                        شاهنامه، ص: 268
         چنين گفت با نامدار انجمن            كه گر بگلسد زين سخن جان من‏
         نمانم كه يازد بدين شاه چنگ            مرا گر سپارد بچنگ نهنگ‏
         بدانگه كه بنمود خورشيد چهر            بخواب اندر آمد سر تيره مهر
         چو بيدار شد پهلوان سپاه            دمان اندر آمد بنزديك شاه‏
         همى ماند تا جاى پردخت شد            بنزديك آن نامور تخت شد
         بدو گفت خورشيد فش مهترا            جهاندار و بيدار و افسونگرا
         بدر بر يكى بنده بفزود دوش            تو گفتى ورا مايه دادست هوش‏
         نماند ز خوبى جز از تو بكس            تو گويى كه بر گاه شاهست و بس‏
         اگر تور را روز باز آمدى            بديدار چهرش نياز آمدى‏
         فريدون گردست گويى بجاى            بفرّ و بچهر و بدست و بپاى‏
         بر ايوان چنو كس نبيند نگار            بدو تازه شد فرّه شهريار
         از انديشه بد بپرداز دل            بر افراز تاج و بر افراز دل‏
         چنان كرد روشن جهان آفرين            كزو دور شد جنگ و بيداد و كين‏
         روانش ز خون سياوش بدرد            بر آورد بر لب يكى باد سرد
         پشيمان بشد زان كجا كرده بود            بگفتار بيهوده آزرده بود
         بدو گفت من زين نو آمد بسى            سخنها شنيدستم از هر كسى‏
         پر آشوب جنگست زو روزگار            همه ياد دارم ز آموزگار
         كه از تخمه تور و ز كى‏قباد            يكى شاه سر بر زند با نژاد
         جهان را بمهر وى آيد نياز            همه شهر توران برندش نماز
         كنون بودنى هرچ بايست بود            ندارد غم و رنج و انديشه سود
         مداريدش اندر ميان گروه            بنزد شبانان فرستش بكوه‏
         بدان تا نداند كه من خود كيم            بديشان سپرده ز بهر چيم‏
         نياموزد از كس خرد گر نژاد            ز كار گذشته نيايدش ياد
         بگفت آنچ ياد آمدش زين سخن            همه نو شمرد اين سراى كهن‏
         چه سازى كه چاره بدست تو نيست            درازست در كام و شست تو نيست‏
         گر ايدونك بد بينى از روزگار            بنيكى همو باشد آموزگار
         بيامد بدر پهلوان شادمان            بدل بر همه نيك بودش گمان‏
         جهان آفرين را نيايش گرفت            بشاه جهان بر ستايش گرفت‏
         پر انديشه بد تا بايوان رسيد            كزان رنج و مهرش چه آيد پديد                         [ سپردن پيران كى‏خسرو را به شبانان‏]
          شبانان كوه قلا را بخواند            و زان خرد چندى سخنها براند
         كه اين را بداريد چون جان پاك            نبايد كه بيند ورا باد و خاك‏
         نبايد كه تنگ آيدش روزگار            اگر ديده و دل كند خواستار
         شبان را ببخشيد بسيار چيز            يكى دايه با او فرستاد نيز
         بريشان سپرد آن دل و ديده را            جهانجوى گرد پسنديده را
         بدين نيز بگذشت گردان سپهر            بخسرو بر از مهر بخشود چهر
         چو شد هفت ساله گو سرفراز            هنر با نژادش همى گفت راز
         ز چوبى كمان كرد و ز روده زه            ز هر سو برافگند زه را گره‏
                        شاهنامه، ص: 269
         ابى پرّ و پيكان يكى تير كرد            بدشت اندر آهنگ نخچير كرد
         چو ده ساله شد گشت گردى سترگ            بزخم گراز آمد و خرس و گرگ‏
         و زان جايگه شد بشير و پلنگ            هم آن چوب خمّيده بد سازِ جنگ‏
         چنين تا بر آمد برين روزگار            بيامد بفرمان آموزگار
         شبان اندر آمد ز كوه و ز دشت            بناليد و نزديك پيران گذشت‏
         كه من زين سرافراز شير يله            سوى پهلوان آمدم با گله‏
         همى كرد نخچير آهو نخست            بر شير و جنگ پلنگان نجست‏
         كنون نزد او جنگ شير دمان            همانست و نخچير آهو همان‏
         نبايد كه آيد برو برگزند            بياويزدم پهلوان بلند
         چو بشنيد پيران بخنديد و گفت            نماند نژاد و هنر در نهفت‏
         نشست از بر باره دست كش            بيامد بر خسرو شيرفش‏
         بفرمود تا پيش او شد بمهر            نگه كرد پيران بران فرّ و چهر
         ببر در گرفتش زمانى دراز            همى گفت با داور پاك راز
         بدو گفت كى‏خسرو پاك دين            بتو باد رخشنده توران زمين‏
         ازيرا كسى كت نداند همى            جز از مهربانت نخواند همى‏
         شبان‏زاده را چنين در كنار            بگيرى و از كس نيايدت عار
         خردمند را دل برو بر بسوخت            بكردار آتش رخش بر فروخت‏
         بدو گفت كاى يادگار مهان            پسنديده و ناسپرده جهان‏
         [ كه تاج سر شهرياران توى            كه گويد كه پور شبانان توى‏]
         شبان نيست از گوهر تو كسى            و زين داستان هست با من بسى‏
         ز بهر جوان اسپ و بالاى خواست            همان جامه خسرو آراى خواست‏
         بايوان خراميد با او بهم            روانش ز بهر سياوش دژم‏
         همى پرورانيدش اندر كنار            بدو شادمان گردش روزگار
         بدين نيز بگذشت چندى سپهر            بمغز اندرون داشت با شاه مهر
                        [ آوردن پيران كى‏خسرو را پيش افراسياب‏]
          شب تيره هنگام آرام و خواب            كس آمد ز نزديك افراسياب‏
         بران تيرگى پهلوان را بخواند            گذشته سخنها فراوان براند
         كز انديشه بد همه شب دلم            بپيچيد و ز غم همى بگسلم‏
         ازين كودكى كز سياوش رسيد            تو گفتى مرا روز شد ناپديد
         نبيره فريدون شبان پرورد            ز راى و خرد اين كى اندر خورد
         ازو گر نوشته بمن بر بديست            نشايد گذشتن كه آن ايزديست‏
         چو كار گذشته نيارد بياد            زيد شاد و ما نيز باشيم شاد
         و گر هيچ خوى بد آرد پديد            بسان پدر سر ببايد بريد
         بدو گفت پيران كه اى شهريار            ترا خود نبايد كس آموزگار
         يكى كودكى خرد چون بيهشان            ز كار گذشته چه دارد نشان‏
         تو خود اين مينديش و بد را مكوش            چه گفت آن خردمند بسيار هوش‏
         كه پروردگار از پدر برترست            اگر زاده را مهر با مادرست‏
         نخستين به پيمان مرا شاد كن            ز سوگند شاهان يكى ياد كن‏
                        شاهنامه، ص: 270
         فريدون بداد و بتخت و كلاه            همى داشتى راستى را نگاه‏
         ز پيران چو بشنيد افراسياب            سر مرد جنگى در آمد ز خواب‏
         يكى سخت سوگند شاهانه خورد            بروز سپيد و شب لاژورد
         بدادار كو اين جهان آفريد            سپهر و دد و دام و جان آفريد
         كه نايد بدين كودك از من ستم            نه هرگز برو بر زنم تيز دم‏
         زمين را ببوسيد پيران و گفت            كه اى دادگر شاه بى‏يار و جفت‏
         برين بند و سوگند تو ايمنم            كنون يافت آرام جان و تنم‏
         و زانجا بر خسرو آمد دمان            رخى ارغوان و دلى شادمان‏
         بدو گفت كز دل خرد دور كن            چو رزم آورد پاسخش سور كن‏
         مرو پيش او جز به ديوانگى            مگردان زبان جز به بيگانگى‏
         مگرد ايچ گونه بگرد خرد            يك امروز بر تو مگر بگذرد
         بسر بر نهادش كلاه كيان            ببستش كيانى كمر بر ميان‏
         يكى باره گام‏زن خواست نغز            برو بر نشست آن گو پاك مغز
         بيامد بدرگاه افراسياب            جهانى برو ديده كرده پر آب‏
         روارو بر آمد كه بگشاى راه            كه آمد نو آيين يكى پيشگاه‏
         همى رفت پيش اندرون شاه گرد            سپهدار پيران ورا پيش برد
         بيامد بنزديك افراسياب            نيا را رخ از شرم او شد پر آب‏
         بران خسروى يال و آن چنگ او            بدان شاخ و آن فرّ و اورنگ او
         زمانى نگه كرد و نيكو بديد            همى گشت رنگ رخش ناپديد
         تن پهلوان گشت لرزان چو بيد            ز جان جوان پاك بگسست اميد
         زمانى چنان بود بگشاد چهر            زمانه بدلش اندر آورد مهر
         بپرسيد كاى نو رسيده جوان            چه آگاه دارى ز كار جهان‏
         بر گوسفندان چه گردى همى            زمين را چه گونه سپردى همى‏
         چنين داد پاسخ كه نخچير نيست            مرا خود كمان و پر تير نيست‏
         بپرسيد بازش ز آموزگار            ز نيك و بد و گردش روزگار
         بدو گفت جايى كه باشد پلنگ            بدرّد دل مردم تيز چنگ‏
         سه ديگر بپرسيدش از مام و باب            ز ايوان و از شهر و ز خورد و خواب‏
         چنين داد پاسخ كه درّنده شير            نيارد سگ كارزارى بزير
         بخنديد خسرو ز گفتار اوى            سوى پهلوان سپه كرد روى‏
         بدو گفت كين دل ندارد بجاى            ز سر پرسمش پاسخ آرد ز پاى‏
         نيايد همانا بد و نيك از وى            نه زينسان بود مردم كينه‏جوى‏
         رو اين را بخوبى بمادر سپار            بدست يكى مرد پرهيزگار
         گسى كن بسوى سياوش گرد            مگردان بد آموز را هيچ گرد
         ز اسپ و پرستنده و بيش و كم            بده هرچ بايد ز گنج و درم‏
                        [ بازگشتن كى‏خسرو به سياوشگرد]
          سپهبد برو كرد لختى شتاب            برون بردش از پيش افراسياب‏
         بايوان خويش آمد افروخته            خرامان و چشم بدى دوخته‏
         همى گفت كز دادگر كردگار            درخت نو آمد جهان را ببار
                        شاهنامه، ص: 271
         در گنجهاى كهن كرد باز            ز هر گونه شاه را كرد ساز
         ز دينار و ديبا و تيغ و گهر            ز اسب و سليح و كلاه و كمر
         هم از تخت و ز بدرهاى درم            ز گستردنيها و از بيش و كم‏
         گسى كردشان سوى آن شارستان            كجا جملگى گشته بد خارستان‏
         فرنگيس و كى‏خسرو آنجا رسيد            بسى مردم آمد ز هر سو پديد
         بديده سپردند يك يك زمين            زبان دد و دام پر آفرين‏
         همى گفت هر كس كه بودش هنر            سپاس از جهان داور دادگر
         كزان بيخ بركنده فرّخ درخت            ازين گونه شاخى بر آورد سخت‏
         ز شاه كيان چشم بد دور باد            روان سياوش پر از نور باد
         همه خاك آن شارستان شاد شد            گيا بر چمن سرو آزاد شد
         ز خاكى كه خون سياوش بخورد            بابر اندر آمد درختى ز گرد
         نگاريده بر برگها چهر او            همى بوى مشك آمد از مهر او
         بدى مه نشان بهاران بدى            پرستشگه سوگواران بدى‏
         چنين است كردار اين گنده پير            ستاند ز فرزند پستان شير
         چو پيوسته شد مهر دل بر جهان            بخاك اندر آرد سرش ناگهان‏
         تو از وى بجز شادمانى مجوى            بباغ جهان برگ انده مبوى‏
         اگر تاج دارى و گر دست تنگ            نبينى همى روزگار درنگ‏
         مرنجان روان كين سراى تو نيست            بجز تنگ تابوت جاى تو نيست‏
         نهادن چه بايد بخوردن نشين            بر امّيد گنج جهان آفرين‏
                        [ رفتن كى‏خسرو به ايران زمين‏]
          چو آمد بنزديك سر تيغ شست            مده مى كه از سال شد مرد مست‏
         بجاى عنانم عصا داد سال            پراگنده شد مال و برگشت حال‏
         همان ديده‏بان بر سر كوهسار            نبيند همى لشكر شهريار
         كشيدن ز دشمن نداند عنان            مگر پيش مژگانش آيد سنان‏
         گراينده تيز پاى نوند            همان شست بدخواه كردش ببند
         همان گوش از آواى او گشت سير            همش لحن بلبل هم آواى شير
         چو برداشتم جام پنجاه و هشت            نگيرم بجز ياد تابوت و تشت‏
         دريغ آن گل و مشك و خوشاب سى            همان تيغ برّنده پارسى‏
         نگردد همى گرد نسرين تذرو            گل نارون خواهد و شاخ سرو
         همى خواهم از روشن كردگار            كه چندان زمان يابم از روزگار
         كزين نامور نامه باستان            بمانم بگيتى يكى داستان‏
         كه هر كس كه اندر سخن داد داد            ز من جز بنيكى نگيرند ياد
         بدان گيتيم نيز خواهشگرست            كه با تيغ تيزست و با افسرست‏
         [ منم بنده اهل بيت نبى            سراينده خاك پاى وصى‏]
         [ برين زادم و هم برين بگذرم            چنان دان كه خاك پى حيدرم‏]
         [ ابا ديگران مر مرا كار نيست            بدين اندرون هيچ گفتار نيست‏]
         بگفتار دهقان كنون باز گرد            نگر تا چه گويد سراينده مرد
                        شاهنامه، ص: 272
                        [ آگاه شدن كاوس از كار سياوش‏]
          چو آگاهى آمد بكاوس شاه            كه شد روزگار سياوش تباه‏
         بكردار مرغان سرش را ز تن            جدا كرد سالار آن انجمن‏
         ابر بى‏گناهش بخنجر بزار            بريدند سر زان تن شاهوار
         بنالد همى بلبل از شاخ سرو            چو درّاج زير گلان با تذرو
         همه شهر توران پر از داغ و درد            به بيشه درون برگ گلنار زرد
         گرفتند شيون بهر كوهسار            نه فريادرس بود و نه خواستار
         چو اين گفته بشنيد كاوس شاه            سر نامدارش نگون شد ز گاه‏
         برو جامه بدريد و رخ را بكند            بخاك اندر آمد ز تخت بلند
         برفتند با مويه ايرانيان            بدان سوگ بسته بزارى ميان‏
         همه ديده پر خون و رخساره زرد            زبان از سياوش پر از ياد كرد
         چو طوس و چو گودرز و گيو دلير            چو شاپور و فرهاد و رهّام شير
         همه جامه كرده كبود و سياه            همه خاك بر سر بجاى كلاه‏
                        [ رسيدن رستم به نزد كاوس‏]
          پس آگاهى آمد سوى نيمروز            بنزديك سالار گيتى فروز
         كه از شهر ايران بر آمد خروش            همى خاك تيره بر آمد بجوش‏
         پراگند كاوس بر يال خاك            همه جامه خسروى كرد چاك‏
         تهمتن چو بشنيد زو رفت هوش            ز زابل بزارى بر آمد خروش‏
         بچنگال رخساره بشخود زال            همى ريخت خاك از بر شاخ و يال‏
         چو يك هفته با سوگ بود و دژم            بهشتم بر آمد ز شيپور دم‏
         سپاهى فراوان بر پيل تن            ز كشمير و كابل شدند انجمن‏
         بدرگاه كاوس بنهاد روى            دو ديده پر از آب و دل كينه جوى‏
         چو نزديكى شهر ايران رسيد            همه جامه پهلوى بر دريد
         بدادار دارنده سوگند خورد            كه هرگز تنم بى‏سليح نبرد
         نباشد بشويم سرم را ز خاك            همه بر تن غم بود سوگناك‏
         كله ترگ و شمشير جام منست            ببازو خم خام دام منست‏
         چو آمد بنزديك كاوس كى            سرش بود پر خاك و پر خاك پى‏
         بدو گفت خوى بد اى شهريار            پراگندى و تخمت آمد ببار
         ترا مهر سودابه و بد خوى            ز سر برگرفت افسر خسروى‏
         كنون آشكارا ببينى همى            كه بر موج دريا نشينى همى‏
         از انديشه خرد و شاه سترگ            بيامد بما بر زيانى بزرگ‏
         كسى كو بود مهتر انجمن            كفن بهتر او را ز فرمان زن‏
         سياوش بگفتار زن شد بباد            خجسته زنى كو ز مادر نزاد
         دريغ آن بر و برز و بالاى او            ركيب و خم خسرو آراى او
         دريغ آن گو نامبرده سوار            كه چون او نبيند دگر روزگار
         چو در بزم بودى بهاران بدى            برزم افسر نامداران بدى‏
         همى جنگ با چشم گريان كنم            جهان چون دل خويش بريان كنم‏
                        [ كشتن رستم سودابه را و سپاه كشيدن‏]
          نگه كرد كاوس بر چهر او            بديد اشك خونين و آن مهر او
                                                 شاهنامه، ص: 273
         نداد ايچ پاسخ مر او را ز شرم            فرو ريخت از ديدگان آب گرم‏
         تهمتن برفت از بر تخت اوى            سوى خان سودابه بنهاد روى‏
         ز پرده بگيسوش بيرون كشيد            ز تخت بزرگيش در خون كشيد
         بخنجر بدو نيم كردش براه            نجنبيد بر جاى كاوس شاه‏
         بيامد بدرگاه با سوگ و درد            پر از خون دل و ديده رخساره زرد
         همه شهر ايران بماتم شدند            پر از درد نزديك رستم شدند
         چو يك هفته با سوگ و با آب چشم            بدرگاه بنشست پر درد و خشم‏
         بهشتم بزد ناى رويين و كوس            بيامد بدرگاه گودرز و طوس‏
         چو فرهاد و شيدوش و گرگين و گيو            چو بهرام و رهّام و شاپور نيو
         فريبرز كاوس درّنده شير            گرازه كه بود اژدهاى دلير
         فرامرز رستم كه بد پيش رو            نگهبان هر مرز و سالار نو
         بگردان چنين گفت رستم كه من            برين كينه دادم دل و جان و تن‏
         كه اندر جهان چون سياوش سوار            نبندد كمر نيز يك نامدار
         چنين كار يك سر مداريد خرد            چنين كينه را خرد نتوان شمرد
         ز دلها همه ترس بيرون كنيد            زمين را ز خون رود جيحون كنيد
         بيزدان كه تا در جهان زنده‏ام            بكين سياوش دل آگنده‏ام‏
         بران تشت زرّين كجا خون اوى            فرو ريخت ناكار ديده گروى‏
         بماليد خواهم همى روى و چشم            مگر بر دلم كم شود درد و خشم‏
         و گر همچنانم بود بسته چنگ            نهاده بگردن درون پالهنگ‏
         بخاك اندرون خوار چون گوسفند            كشندم دو بازو بخمّ كمند
         و گر نه من و گرز و شمشير تيز            برانگيزم اندر جهان رستخيز
         نبيند دو چشمم مگر گرد رزم            حرامست بر من مى و جام و بزم‏
         بدرگاه هر پهلوانى كه بود            چو زان گونه آواز رستم شنود
         همه برگرفتند با او خروش            تو گفتى كه ميدان بر آمد بجوش‏
         ز ميدان يكى بانگ بر شد بابر            تو گفتى زمين شد بكام هژبر
         بزد مهره بر پشت پيلان بجام            يلان بر كشيدند تيغ از نيام‏
         بر آمد خروشيدن گاودم            دم ناى رويين و رويينه خم‏
         جهان پر شد از كين افراسياب            بدريا تو گفتى بجوش آمد آب‏
         نبد جاى پوينده را بر زمين            ز نيزه هوا ماند اندر كمين‏
         ستاره بجنگ اندر آمد نخست            زمين و زمان دست خون را بشست‏
         ببستند گردان ايران ميان            بپيش اندرون اختر كاويان‏
         گزين كرد پس رستم زابلى            ز گردان شمشير زن كابلى‏
         ز ايران و از بيشه نارون            ده و دو هزار از يلان انجمن‏
                        [ كشتن فرامرز ورزاد را]
          سپه را فرامرز بد پيش رو            كه فرزند گو بود و سالار نو
         همى رفت تا مرز توران رسيد            ز دشمن كسى را بره بر نديد
         دران مرز شاه سپيجاب بود            كه با لشكر و گنج و با آب بود
         ورازاد بد نام آن پهلوان            دلير و سپه تاز و روشن روان‏
                        شاهنامه، ص: 274
         سپه بود شمشير زن سى هزار            همه رزم جوى از در كارزار
         ورازاد از قلب لشكر برفت            بيامد بنزد فرامرز تفت‏
         بپرسيد و گفتش چه مردى بگوى            چرا كرده سوى اين مرز روى‏
         سزد گر بگويى مرا نام خويش            بجويى ازين كار فرجام خويش‏
         همانا بفرمان شاه آمدى            گر از پهلوان سپاه آمدى‏
         چه دارى ز افراسياب آگهى            ز اورنگ و ز تاج و تخت مهى‏
         نبايد كه بى‏نام بر دست من            روانت بر آيد ز تاريك تن‏
         فرامرز گفت اى گو شور بخت            منم بار آن خسروانى درخت‏
         كه از نام او شير پيچان شود            چو خشم آورد پيل بى‏جان شود
         مرا با تو بد گوهر ديو زاد            چرا كرد بايد همى نام ياد
         گو پيل تن با سپاه از پس است            كه اندر جهان كينه خواه او بس است‏
         بكين سياوش كمر بر ميان            ببست و بيامد چو شير ژيان‏
         بر آرد ازين مرز بى‏ارز دود            هوا گرد او را نيارد بسود
         ورازاد بشنيد گفتار او            همى خوار دانست پيگار او
         بلشكر بفرمود كاندر دهيد            كمان‏ها سراسر بزه بر نهيد
         رده بر كشيد از دو رويه سپاه            بسر بر نهادند ز آهن كلاه‏
         ز هر سو بر آمد ز گردان خروش            همى كر شد از ناله كوس گوش‏
         چو آواز كوس آمد و كرّ ناى            فرامرز را دل بر آمد ز جاى‏
         بيك حمله اندر ز گردان هزار            بيفگند و بر گشت از كارزار
         [ دگر حمله كردش هزار و دويست            ورازاد را گفت لشكر مه ايست‏]
         [ كه امروز بادافره ايزديست            مكافات بد را ز يزدان بديست‏]
         [ چنين لشكر گشن و چندين سوار            سراسيمه شد از يكى نامدار]
         همى شد فرامرز نيزه بدست            ورازاد را راه يزدان ببست‏
         فرامرز جنگى چو او را بديد            خروشى چو شير ژيان بركشيد
         برانگيخت از جاى شبرنگ را            بيفشرد بر نيزه بر چنگ را
         يكى نيزه زد بر كمربند او            كه بگسست زير زره بند او
         چنان بر گرفتش ز زين خدنگ            كه گفتى يكى پشّه دارد بچنگ‏
         بيفگند بر خاك و آمد فرود            سياوش را داد چندى درود
         سر نامور دور كرد از تنش            پر از خون بيالود پيراهنش‏
         چنين گفت كاينت سر كين نخست            پراگنده شد تخم پرخاش و رست‏
         همه بوم و بر آتش اندر فگند            همى دود بر شد بچرخ بلند
         يكى نامه بنوشت نزد پدر            ز كار ورازاد پرخاشخر
         كه چون بر گشادم در كين و جنگ            ورا برگرفتم ز زين پلنگ‏
         بكين سياوش بريدم سرش            برافروختم آتش از كشورش‏
                        [ لشگر كشيدن سرخه به جنگ رستم‏]
          و زان سو نوندى بيامد براه            بنزديك سالار توران سپاه‏
         كه آمد بكين رستم پيل تن            بزرگان ايران شدند انجمن‏
         ورازاد را سر بريدند زار            برانگيخت از مرز توران دمار
                        شاهنامه، ص: 275
         سپه را سراسر بهم بر زدند            به بوم و ببر آتش اندر زدند
         چو بشنيد افراسياب اين سخن            غمى شد ز كردارهاى كهن‏
         نماند ايچ بر دشت ز اسپان يله            بياورد چوپان بميدان گله‏
         در گنج گوپال و بر گستوان            همان نيزه و خنجر هندوان‏
         همان گنج دينار و در و گهر            همان افسر و طوق و زرّين كمر
         ز دستور گنجور بستد كليد            همه كاخ و ميدان درم گستريد
         چو لشكر سراسر شد آراسته            بريشان پراگنده شد خواسته‏
         بزد كوس رويين و هندى دراى            سواران سوى رزم كردند راى‏
         سپهدار از گنگ بيرون كشيد            سپه را ز تنگى بهامون كشيد
         فرستاد و مر سرخه را پيش خواند            ز رستم بسى داستانها براند
         بدو گفت شمشير زن سى هزار            ببر نامدار از در كارزار
         نگه دار جان از بد پور زال            برزمت نباشد جز و كس همال‏
         تو فرزندى و نيكخواه منى            ستون سپاهى و ماه منى‏
         چو بيدار دل باشى و راه جوى            كه يارد نهادن بروى تو روى‏
         كنون پيش رو باش و بيدار باش            سپه را ز دشمن نگهدار باش‏
         ز پيش پدر سرخه بيرون كشيد            درفش و سپه را بهامون كشيد
         طلايه چو گرد سپه ديد تفت            بپيچيد و سوى فرامرز رفت‏
         از ايران سپه بر شد آواى كوس            ز گرد سپه شد هوا آبنوس‏
         خروش سواران و گرد سپاه            چو شب كرد گيتى نهان گشت ماه‏
         درخشيدن تيغ الماس‏گون            سنانهاى آهار داده بخون‏
         تو گفتى كه بر شد به گيتى بخار            برافروختند آتش كارزار
         [ ز كشته فگنده بهر سو سران            زمين كوه گشت از كران تا كران‏]
         چو سرخه بران گونه پيگار ديد            درفش فرامرز سالار ديد
         عنان را به بور سرافراز داد            بنيزه در آمد كمان باز داد
         فرامرز بگذاشت قلب سپاه            بر سرخه با نيزه شد كينه‏خواه‏
         يكى نيزه زد همچو آذرگشسپ            ز كوهه ببردش سوى يال اسپ‏
         ز تركان بيارى او آمدند            پر از جنگ و پرخاش جو آمدند
         از آشوب تركان و از رزم سخت            فرامرز را نيزه شد لخت لخت‏
         بدانست سرخه كه پاياب اوى            ندارد غمى گشت و برگاشت روى‏
         پس اندر فرامرز با تيغ تيز            همى تاخت و انگيخته رستخيز
         سواران ايران بكردار ديو            دمان از پسش بركشيده غريو
         فرامرز چون سرخه را يافت چنگ            بيازيد زان سان كه يازد پلنگ‏
         گرفتش كمربند و از پشت زين            برآورد و زد ناگهان بر زمين‏
         پياده به پيش اندر افگند خوار            بلشكرگه آوردش از كارزار
         درفش تهمتن همانگه ز راه            پديد آمد و گرد پيل و سپاه‏
         فرامرز پيش پدر شد چو گرد            به پيروزى از روزگار نبرد
         بپيش اندرون سرخه را بسته دست            بكرده ورازاد را يال پست‏
                        شاهنامه، ص: 276
         همه غار و هامون پر از كشته بود            سر دشمن از رزم برگشته بود
         سپاه آفرين خواند بر پهلوان            بران نامبردار پور جوان‏
         تهمتن برو آفرين كرد نيز            بدرويش بخشيد بسيار چيز
         يكى داستان زد برو پيل تن            كه هر كس كه سر بركشد ز انجمن‏
         خرد بايد و گوهر نامدار            هنر يار و فرهنگش آموزگار
         چو اين گوهران را بجا آورد            دلاور شود پرّ و پا آورد
         از آتش نبينى جز افروختن            جهانى چو پيش آيدش سوختن‏
         فرامرز نشگفت اگر سركش است            كه پولاد را دل پر از آتش است‏
         چو آورد با سنگ خارا كند            ز دل راز خويش آشكارا كند
         بسرخه نگه كرد پس پيل تن            يكى سرو آزاده بد بر چمن‏
         برش چون بر شير و رخ چون بهار            ز مشك سيه كرده بر گل نگار
         بفرمود پس تا برندش بدشت            ابا خنجر و روزبانان و تشت‏
         ببندند دستش بخم كمند            بخوابند بر خاك چون گوسفند
         بسان سياوش سرش را ز تن            ببرّند و كرگس بپوشد كفن‏
         چو بشنيد طوس سپهبد برفت            بخون ريختن روى بنهاد تفت‏
         بدو سرخه گفت اى سرافراز شاه            چه ريزى همى خون من بى‏گناه‏
         سياوش مرا بود هم سال و دوست            روانم پر از درد و اندوه اوست‏
         مرا ديده پر آب بد روز و شب            هميشه بنفرين گشاده دو لب‏
         بران كس كه آن تشت و خنجر گرفت            بران كس كه آن شاه را سر گرفت‏
         دل طوس بخشايش آورد سخت            بران نامبردار برگشته بخت‏
         بر رستم آمد بگفت اين سخن            كه پور سپهدار افگند بن‏
         چنين گفت رستم كه گر شهريار            چنان خسته دل شايد و سوگوار
         هميشه دل و جان افراسياب            پر از درد باد و دو ديده پر آب‏
         همان تشت و خنجر زواره ببرد            بدان روزبانان لشكر سپرد
         سرش را بخنجر ببرّيد زار            زمانى خروشيد و برگشت كار
         بريده سر و تنش بر دار كرد            دو پايش زبر سر نگونسار كرد
         بران كشته از كين برافشاند خاك            تنش را بخنجر بكردند چاك‏
         جهانا چه خواهى ز پروردگان            چه پروردگان داغ دل بردگان‏
                        [ لشگر كشيدن افراسياب به كين پسر]
          چو لشكر بيامد ز دشت نبرد            تنان پر ز خون و سران پر ز گرد
         خبر شد ز تركان بافراسياب            كه بيدار بخت اندر آمد بخواب‏
         همان سرخه نامور كشته شد            چنان دولت تيز برگشته شد
         بريده سرش را نگونسار كرد            تنش را بخون غرقه بر دار كرد
         همه شهر ايران جگر خسته‏اند            به كين سياوش كمر بسته‏اند
         نگون شد سر و تاج افراسياب            همى كند موى و همى ريخت آب‏
         همى گفت رادا سرا موبدا            ردا نامدارا يلا بخردا
         دريغ ارغوانى رخت همچو ماه            دريغ آن كئى برز و بالاى شاه‏
                        شاهنامه، ص: 277
         خروشان بسر بر پراگند خاك            همه جامها كرد بر خويش چاك‏
         چنين گفت با لشكر افراسياب            كه ما را بر آمد سر از خورد و خواب‏
         همه كينه را چشم روشن كنيد            نهالى ز خفتان و جوشن كنيد
         چو برخاست آواى كوس از درش            بجنبيد بر بارگه لشكرش‏
         بزد ناى رويين و بر بست كوس            همى آسمان بر زمين داد بوس‏
         بگردنكشان خسرو آواز كرد            كه اى نامداران روز نبرد
         چو بر خيزد آواى كوس از دو روى            نجويد زمان مرد پرخاش جوى‏
         همه رزم را دل پر از كين كنيد            بايرانيان پاك نفرين كنيد
         خروش آمد و ناله كرّ ناى            دم ناى رويين و هندى دراى‏
         زمين آمد از سمّ اسپان بجوش            بابر اندر آمد فغان و خروش‏
         چو برخاست از دشت گرد سپاه            كس آمد بر رستم از ديده‏گاه‏
         كه آمد سپاهى چو كوه گران            همه رزم جويان كند آوران‏
         ز تيغ دليران هوا شد بنفش            برفتند با كاويانى درفش‏
         برآمد خروش سپاه از دو روى            جهان شد پر از مردم جنگجوى‏
         خور و ماه گفتى برنگ اندرست            ستاره بچنگ نهنگ اندرست‏
         سپهدار تركان بر آراست جنگ            گرفتند گوپال و خنجر بچنگ‏
         بيامد سوى ميمنه بارمان            سپاهى ز تركان دنان و دمان‏
         سوى ميسره كهرم تيغ زن            بقلب اندرون شاه با انجمن‏
         وزين روى رستم سپه بر كشيد            هوا شد ز تيغ يلان ناپديد
         بياراست بر ميمنه گيو و طوس            سواران بيدار با پيل و كوس‏
         چو گودرز كشواد بر ميسره            هجير و گرانمايگان يك سره‏
         بقلب اندرون رستم زابلى            زره دار با خنجر كابلى‏
         [ تو گفتى نه شب بود پيدا نه روز            نهان گشت خورشيد گيتى فروز]
         شد از سمّ اسپان زمين سنگ رنگ            ز نيزه هوا همچو پشت پلنگ‏
         تو گفتى هوا كوه آهن شدست            سر كوه پر ترگ و جوشن شدست‏
         بابر اندر آمد سنان و درفش            درفشيدن تيغهاى بنفش‏ 
                        [ كشته شدن پيلسم به دست رستم‏]
          بيامد ز قلب سپه پيلسم            دلش پر ز خون كرده چهره دژم‏
         چنين گفت با شاه توران سپاه            كه اى پر هنر خسرو نيك‏خواه‏
         گرايدونك از من ندارى دريغ            يكى باره و جوشن و گرز و تيغ‏
         ابا رستم امروز جنگ آورم            همه نام او زير ننگ آورم‏
         بپيش تو آرم سر و رخش او            همان خود و تيغ جهان بخش او
         ازو شاد شد جان افراسياب            سر نيزه بگذاشت از آفتاب‏
         بدو گفت كاى نام بردار شير            همانا كه پيلت نيارد بزير
         اگر پيل تن را بچنگ آورى            زمانه بر آسايد از داورى‏
         بتوران چو تو كس نباشد بجاه            بگنج و بتيغ و بتخت و كلاه‏
         بگردان سپهر اندر آرى سرم            سپارم ترا دختر و كشورم‏
         از ايران و توران دو بهر آن تست            همان گوهر و گنج و شهر آن تست‏
                        شاهنامه، ص: 278
         چو بشنيد پيران غمى گشت سخت            بيامد بر شاه خورشيد بخت‏
         بدو گفت كين مرد برنا و تيز            همى بر تن خويش دارد ستيز
         همى در گمان افتد از نام خويش            نينديشد از كار فرجام خويش‏
         [ كسى سوى دوزخ نپويد بپا            و گر خيره سوى دم اژدها]
         گر او با تهمتن نبرد آورد            سر خويش را زير گرد آورد
         شكسته شود دل گوانرا بجنگ            بود اين سخن نيز بر شاه ننگ‏
         برادر تو دانى كه كهتر بود            فزون‏تر برو مهر مهتر بود
         به پيران چنين گفت پس پيلسم            كزين پهلوان دل ندارد دژم‏
         كه گر من كنم جنگ جنگى نهنگ            نيارم ببخت تو بر شاه ننگ‏
         به پيش تو با نامور چار گرد            چه كردم تو ديدى ز من دست برد
         همانا كنون زورم افزونترست            شكستن دل من نه اندر خورست‏
         بر آيد بدست من اين كار كرد            بگردِ در اخترِ بد مگرد
         چو بشنيد زو اين سخن شهريار            يكى اسپ شايسته كارزار
         بدو داد با تيغ و برگستوان            همان نيزه و درع و خودِ گوان‏
         بياراست آن جنگ را پيلسم            همى راند چون شير با باد و دم‏
         بايرانيان گفت رستم كجاست            كه گويد كه او روز جنگ اژدهاست‏
         چو بشنيد گيو اين سخن بر دميد            بزد دست و تيغ از ميان بركشيد
         بدو گفت رستم بيك ترك جنگ            نسازد همانا كه آيدش ننگ‏
         بر آويختند آن دو جنگى بهم            دمان گيوِ گودرز با پيلسم‏
         يكى نيزه زد گيو را كز نهيب            برون آمدش هر دو پا از ركيب‏
         فرامرز چون ديد يار آمدش            همى يار جنگى بكار آمدش‏
         يكى تيغ بر نيزه پيلسم            بزد نيزه از تيغ او شد قلم‏
         دگر باره زد بر سر ترگ اوى            شكسته شد آن تيغ پرخاش جوى‏
         [ همى گشت با آن دو يل پيلسم            بميدان بكردار شير دژم‏]
         تهمتن ز قلب سپه بنگريد            دو گرد دلير و گرانمايه ديد
         بر آويخته با يكى شير مرد            بابر اندر آورده از باد گرد
         بدانست رستم كه جز پيلسم            ز تركان ندارد كس آن زور و دم‏
         و ديگر كه از نامور بخردان            ز گفت ستاره شمر موبدان‏
         ز اختر بد و نيك بشنوده بود            جهان را چپ و راست پيموده بود
         كه گر پيلسم از بد روزگار            خرد يابد و پند آموزگار
         نبرده چنو در جهان سر بسر            بايران و توران نبندد كمر
         همانا كه او را زمان آمدست            كه ايدر بچنگم دمان آمدست‏
         بلشكر بفرمود كز جاى خويش            مگر ناورند اندكى پاى پيش‏
         شوم بر گرايم تن پيلسم            ببينم كه دارد پى و شاخ و دم‏
         يكى نيزه باركش بر گرفت            بيفشارد ران ترگ بر سر گرفت‏
         گران شد ركيب و سبك شد عنان            بچشم اندر آورد رخشان سنان‏
         غمى گشت و بر لب بر آورد كف            همى تاخت از قلب تا پيش صف‏
                        شاهنامه، ص: 279
         چنين گفت كاى نامور پيلسم            مرا خواستى تا بسوزى بدم‏
         همى گفت و مى تاخت بر سان گرد            يكى كرد با او سخن در نبرد
         يكى نيزه زد بر كمرگاه اوى            ز زين بر گرفتش بكردار گوى‏
         همى تاخت تا قلب توران سپاه            بينداختش خوار در قلبگاه‏
         چنين گفت كين را بديباى زرد            بپوشيد كز گرد شد لاژورد
         عنان را بپيچيد زان جايگاه            بيامد دمان تا بقلب سپاه‏
         بباريد پيران ز مژگان سرشك            تن پيلسم دور ديد از پزشك‏
         دل لشكر و شاه توران سپاه            شكسته شد و تيره شد رزمگاه‏
         خروش آمد از لشكر هر دو سوى            ده و دار گردان پرخاش جوى‏
         خروشيدن كوس بر پشت پيل            ز هر سو همى رفت تا چند ميل‏
         [ زمين شد ز نعل ستوران ستوه            همه كوه دريا شد و دشت كوه‏]
         ز بس نعره و ناله كرّه ناى            همى آسمان اندر آمد ز جاى‏
         همى سنگ مرجان شد و خاك خون            سراسر سر سروران شد نگون‏
         بكشتند چندان ز هر دو گروه            كه شد خاك دريا و هامون چو كوه‏
         يكى باد برخاست از رزمگاه            هوا را بپوشيد گرد سپاه‏
         دو لشكر بهامون همى تاختند            يك از ديگران باز نشناختند
         جهان چون شب تيره تاريك شد            تو گفتى بشب روز نزديك شد
                        [ گريختن افراسياب از رستم‏]
          چنين گفت با لشكر افراسياب            كه بيدار بخت اندر آمد بخواب‏
         اگر سستى آريد يك تن بجنگ            نماند مرا روزگار درنگ‏
         بريشان ز هر سو كمين آوريد            بنيزه خور اندر زمين آوريد
         بيامد خود از قلب توران سپاه            بر طوس شد داغ دل كينه‏خواه‏
         از ايران فراوان سپه را بكشت            غمى شد دل طوس و بنمود پشت‏
         بر رستم آمد يكى چاره‏جوى            كه امروز ازين رزم شد رنگ و بوى‏
         همه رزمگه شد چو درياى خون            درفش سپهدار ايران نگون‏
         بيامد ز قلب سپه پيل تن            پسِ او فرامرز با انجمن‏
         سپردار بسيار در پيش بود            كه دلشان ز رستم بد انديش بود
         همه خويش و پيوند افراسياب            همه دل پر از كين و سر پر شتاب‏
         تهمتن فراوان از يشان بكشت            فرامرز و طوس اندر آمد به پشت‏
         چو افراسياب آن درفش بنفش            نگه كرد بر جايگاه درفش‏
         بدانست كان پيل تن رستمست            سرافراز و ز تخمه نيرمست‏
         بر آشفت برسان جنگى پلنگ            بيفشارد ران پيش او شد بجنگ‏
         چو رستم درفش سيه را بديد            بكردار شير ژيان بردميد
         بجوش آمد آن نامبردار گرد            عنان باره تيزتگ را سپرد
         برآويخت با سركش افراسياب            به پيگار خون رفت چون رود آب‏
         يكى نيزه سالار توران سپاه            بزد بر بر رستم كينه خواه‏
         سنان اندر آمد ببند كمر            به ببر بيان بر نبد كارگر
         تهمتن بكين اندر آورد روى            يكى نيزه زد بر سر اسپ اوى‏
                        شاهنامه، ص: 280
         تگاور ز درد اندر آمد بسر            بيفتاد زو شاه پرخاشخر
         همى جست رستم كمرگاه او            كه از رزم كوته كند راه او
         نگه كرد هومان بديد از كران            بگردن بر آورد گرز گران‏
         بزد بر سر شانه پيل تن            به لشكر خروش آمد از انجمن‏
         ز پس كرد رستم همانگه نگاه            بجست از كفش نامبردار شاه‏
         برآشفت گرد افگن تاج بخش            بدنبال هومان برانگيخت رخش‏
         بتازيد چندى و چندى شتافت            زمانه بدش مانده او را نيافت‏
         سپهدار تركان نشد زير دست            يكى باره تيزتگ برنشست‏
         چو از جنگ رستم بپيچيد روى            گريزان همى رفت پرخاش جوى‏
         برآمد ز هر سو دم كرّ ناى            همى آسمان اندر آمد ز جاى‏
         بابر اندر آمد خروش سران            گراييدن گرزهاى گران‏
         گوان سر بسر نعره برداشتند            سنانها بابر اندر افراشتند
         زمين سربسر كشته و خسته بود            و گر لاله بر زعفران رسته بود
         [ سپردند اسپان همى خون بنعل            شده پاى پيل از دل كشته لعل‏]
         هزيمت گرفتند تركان چو باد            كه رستم ز بازو همى داد داد
         سه فرسنگ چون اژدهاى دمان            تهمتن همى شد پس بدگمان‏
         و زان جايگه پيل تن بازگشت            سپه يك سر از جنگ ناساز گشت‏
         ز رستم بپرسيد پر مايه طوس            كه چون يافت شير از يكى گور كوس‏
         بدو گفت رستم كه گرز گران            چو ياد آرد از يال جنگ آوران‏
         دل سنگ و سندان نماند درست            بر و يال كوبنده بايد نخست‏
         عمودى كه كوبنده هومان بود            تو آهن مخوانش كه موم آن بود
         بلشكرگهِ خويش گشتند باز            سپه يك سر از خواسته بى‏نياز
         همه دشت پر آهن و سيم و زر            سنان و ستام و كلاه و كمر
                        [ فرستادن افراسياب خسرو را به ختن‏]
          چو خورشيد برزد سر از كوهسار            بگسترد ياقوت بر جويبار
         [ تهمتن همه خواسته گرد كرد            ببخشيد يك سر بمردان مرد]
         خروش آمد و ناله كرّ ناى            تهمتن برانگيخت لشكر ز جاى‏
         نهادند سر سوى افراسياب            همه رخ ز كين سياوش پر آب‏
         [ پس آگاهى آمد بپرخاشجوى            كه رستم بتوران در آورد روى‏]
         [ بپيران چنين گفت كايرانيان            بدى را ببستند يك سر ميان‏]
         [ كنون بوم و بر جمله ويران شود            بكام دليران ايران شود]
         [ كسى نزد رستم برد آگهى            ازين كودك شوم بى‏فرّهى ]
         [ هم آنگه برندش بايران سپاه            يكى ناسزا بر نهندش كلاه‏]
         [ نوندى برافگن هم اندر زمان            بر شوم پى زاده بد گمان‏]
         [ كه با مادر آن هر دو تن را بهم            بيارد بگويد سخن بيش و كم‏]
         [ نوندى بيامد ببردندشان            شدند آن دو بيچاره چون بيهشان‏]
         [ بنزديك افراسياب آمدند            پر از درد و تيمار و تاب آمدند]
                        شاهنامه، ص: 281
         [ و ز آن جايگه شاه توران زمين            بياورد لشكر بدرياى چين‏]
                        [ پادشاهى رستم در توران زمين هفت سال بود]
          تهمتن نشست از بر تخت اوى            بخاك اندر آمد سر بخت اوى‏
         يكى داستانى بگفت از نخست            كه پر مايه آن كس كه دشمن نجست‏
         چو بد خواه پيش آيدت كشته به            گر آواره از پيش برگشته به‏
         از ايوان همه گنج او باز جست            بگفتند با او يكايك درست‏
         غلامان و اسپ و پرستندگان            همان مايه‏ور خوب رخ بندگان‏
         در گنج دينار و پر مايه تاج            همان گوهر و ديبه و تخت عاج‏
         يكايك ز هر سو بجنگ آمدش            بسى گوهر از گنج گنگ آمدش‏
         سپه سر بسر زان توانگر شدند            ابا ياره و تخت و افسر شدند
         يكى طوس را داد زان تخت عاج            همان ياره و طوق و منشور چاچ‏
         ورا گفت هر كس كه تاب آورد            و گر نام افراسياب آورد
         همانگه سرش را ز تن دور كن            ازو كرگسان را يكى سور كن‏
         كسى كو خرد جويد و ايمنى            نيازد سوى كيش آهرمنى‏
         چو فرزند بايد كه دارى بناز            ز رنج ايمن از خواسته بى‏نياز
         تو درويش را رنج منماى هيچ            همى داد و بر داد دادن بسيچ‏
         كه گيتى سپنجست و جاويد نيست            فرى برتر از فرّ جمشيد نيست‏
         سپهر بلندش بپا آوريد            جهان را جزو كدخدا آوريد
         يكى تاج پر گوهر شاهوار            دو تا ياره و طوق با گوشوار
         سپيجاب و سغدش بگودرز داد            بسى پند و منشور آن مرز داد
         ستودش فراوان و كرد آفرين            كه چون تو كسى نيست ز ايران زمين‏
         بزرگى و فرّ و بلندى و داد            همان بزم و رزم از تو داريم ياد
         ترا با هنر گوهرست و خرد            روانت همى از تو رامش برد
         روا باشد ار پند من بشنوى            كه آموزگار بزرگان توى‏
         سپيجاب تا آب گلزرّيون             ز فرمان تو كس نيايد برون‏
         فريبرز كاوس را تاج زر            فرستاد و دينار و تخت و كمر
         بدو گفت سالار و مهتر توى            سياوش رد را برادر توى‏
         ميان را بكين برادر ببند            ز فتراك مگشاى بند كمند
         [ بچين و ختن اندر آور سپاه            بهر جاى از دشمنان كينه خواه‏]
         مياساى از كينِ افراسياب            ز تن دور كن خورد و آرام و خواب‏
         بماچين و چين آمد اين آگهى            كه بنشست رستم بشاهنشهى‏
         همه هديها ساختند و نثار            ز دينار و ز گوهر شاهوار
         تهمتن بجان داد ز نهارشان            بديد آن روانهاى بيدارشان‏
         و زان پس بنخچير با يوز و باز            بر آمد برين روزگارى دراز 
                        [ رفتن زواره به لشگرگاه سياوش‏]
          چنان بد كه روزى زواره برفت            به نخچير گوران خراميد تفت‏
         يكى ترك تا باشدش رهنماى            به پيش اندر افگند و آمد بجاى‏
         يكى بيشه ديد اندران پهن دشت            كه گفتى برو بر نشايد گذشت‏
         ز بس بوى و بس رنگ و آب روان            همى نو شد از باد گفتى روان‏
                        شاهنامه، ص: 282
         پس آن ترك خيره زبان برگشاد            به پيش زواره همى كرد ياد
         كه نخچيرگاه سياوش بد اين            برين بود مهرش بتوران زمين‏
         بدين جايگه شاد و خرّم بدى            جز ايدر همه جاى با غم بدى‏
         زواره چو بشنيد زو اين سخن            برو تازه شد روزگار كهن‏
         چو گفتار آن تركش آمد بگوش            ز اسپ اندر افتاد و زو رفت هوش‏
         يكى باز بودش بچنگ اندرون            رها كرد و مژگان شدش جوى خون‏
         رسيدند ياران لشكر بدوى            غمى يافتندش پر از آب روى‏
         گرفتند نفرين بران رهنماى            بزخمش فگندند هر يك ز پاى‏
         زواره يكى سخت سوگند خورد            فرو ريخت از ديدگان آب زرد
         كزين پس نه نخچير جويم نه خواب            نپردازم از كين افراسياب‏
         نمانم كه رستم بر آسايد ايچ            همى كينه را كرد بايد بسيچ‏
         همانگه چو نزد تهمتن رسيد            خروشيد چون روى او را بديد
         بدو گفت كايدر بكين آمديم            و گر لب پر از آفرين آمديم‏
         چو يزدان نيكى دهش زور داد            از اختر ترا گردش هور داد
         چرا بايد اين كشور آباد ماند            يكى را برين بوم و بر شاد ماند
         فرامش مكن كين آن شهريار            كه چون او نبيند دگر روزگار
                        [ ويران كردن رستم توران زمين را]
          بر انگيخت آن پيل تن را ز جاى            تهمتن هم آن كرد كو ديد راى‏
         همان غارت و كشتن اندر گرفت            همه بوم و بر دست بر سر گرفت‏
         ز توران زمين تا بسقلاب و روم            نماندند يك مرز آباد بوم‏
         همى سر بريدند برنا و پير            زن و كودك خرد كردند اسير
         برين گونه فرسنگ بيش از هزار            برآمد ز كشور سراسر دمار
         هر آن كس كه بد مهترى با گهر            همه پيش رفتند بر خاك سر
         كه بيزار گشتيم ز افراسياب            نخواهيم ديدار او را بخواب‏
         ازان خون كه او ريخت بر بى‏گناه            كسى را نبود اندر آن روى راه‏
         كنون انجمن گر پراگنده‏ايم            همه پيش تو چاكر و بنده‏ايم‏
         چو چيره شدى بى‏گنه خون مريز            مكن جنگ گردون گردنده تيز
         ندانيم ما كان جفاگر كجاست            بابرست گر در دم اژدهاست‏
         چو بشنيد گفتار آن انجمن            بپيچيد بينا دل پيل تن‏
         سوى مرز قچغارباشى براند            سران سپه را سراسر بخواند
         شدند انجمن پيش او بخردان            بزرگان و كار آزموده ردان‏
         كه كاوس بى‏دست و بى‏فرّ و پاى            نشستست بر تخت بى‏رهنماى‏
         گر افراسياب از رهى بى‏درنگ            يكى لشكر آرد بايران بجنگ‏
         بيابد بران پير كاوس دست            شود كام و آرام ما جمله پست‏
         يكايك همه فام كين توختيم            همه شهر آباد او سوختيم‏
         كجا ساليان اندر آمد بشش            كه نگذشت بر ما يكى روز خوش‏
         كنون نزد آن پير خسرو شويم            چو رزم اندر آيد همه نو شويم‏
         چو دل بر نهى بر سراى كهن            كند ناز و ز تو بپوشد سخن‏
                        شاهنامه، ص: 283
         تهمتن بران گشت همداستان            كه فرخنده موبد زد اين داستان‏
         چنين گفت خرّم دل رهنماى            كه خوبى گزين زين سپنجى سراى‏
         بنوش و بناز و بپوش و بخور            ترا بهره اينست زين رهگذر
         سوى آز منگر كه او دشمنست            دلش برده جان آهرمنست‏
         نگه كن كه در خاك جفت تو كيست            برين خواسته چند خواهى گريست‏
                        [ باز رفتن رستم به ايران زمين‏]
          تهمتن چو بشنيد شرم آمدش            برفتن يكى راى گرم آمدش‏
         نگه كرد ز اسپان بهر سو گله            كه بودند بر دشت تركان يله‏
         غلام و پرستندگان ده هزار            بياورد شايسته شهريار
         همان نافه مشك و موى سمور            ز در سپيد و ز كيمال بور
         برنگ و ببوى و بديبا و زر            شد آراسته پشت پيلان نر
         ز گستردنيها و از بيش و كم            ز پوشيدنيها و گنج و درم‏
         ز گنج سليح و ز تاج و ز تخت            بايران كشيدند و بر بست رخت‏
         ز توران سوى زابلستان كشيد            بنزديك فرخنده دستان كشيد
         سوى پارس شد طوس و گودرز و گيو            سپاهى چنان نامبردار و نيو
         نهادند سر سوى شاه جهان            همه نامداران فرّخ مهان‏
         و زان پس چو بشنيد افراسياب            كه بگذشت رستم بران روى آب‏
         شد از باختر سوى درياى گنگ            دلى پر ز كينه سرى پر ز جنگ‏
         همه بوم زير و زبر كرده ديد            مهان كشته و كهتران برده ديد
         نه اسپ و نه گنج و نه تاج و نه تخت            نه شاداب در باغ برگ درخت‏
         جهانى بآتش بر افروخته            همه كاخها كنده و سوخته‏
         ز ديده بباريد خونابه شاه            چنين گفت با مهتران سپاه‏
         كه هر كس كه اين را فرامش كند            همى جان بيدار خامش كند
         همه يك بيك دل پر از كين كنيد            سپر بستر و تيغ بالين كنيد
         بايران سپه رزم و كين آوريم            بنيزه خور اندر زمين آوريم‏
         بيك رزم اگر باد ايشان بجست            نبايد چنين كردن انديشه پست‏
         بر آراست بر هر سوى تاختن            نديد ايچ هنگام پرداختن‏
         همى سوخت آباد بوم و درخت            به ايرانيان بر شد آن كار سخت‏
         ز باران هوا خشك شد هفت سال            دگرگونه شد بخت و برگشت حال‏
         شد از رنج و سختى جهان پر نياز            بر آمد برين روزگار دراز
                        [ ديدن گودرز كى‏خسرو را به خواب‏]
          چنان ديد گودرز يك شب بخواب            كه ابرى بر آمد ز ايران پر آب‏
         بران ابر باران خجسته سروش            بگودرز گفتى كه بگشاى گوش‏
         چو خواهى كه يابى ز تنگى رها            و زين نامور ترك نرّ اژدها
         بتوران يكى نامدارى نوست            كجا نام آن شاه كى‏خسروست‏
         ز پشت سياوش يكى شهريار            هنرمند و از گوهر نامدار
         ازين تخمه از گوهر كى‏قباد            ز مادر سوى تور دارد نژاد
         چو آيد بايران پى فرّخش             ز چرخ آنچ پرسد دهد پاسخش‏
                        شاهنامه، ص: 284
         ميان را ببندد بكين پدر            كند كشور تور زير و زبر
         بدرياى قلزم بجوش آرد آب            نخارد سر از كين افراسياب‏
         همه ساله در جوشن كين بود            شب و روز در جنگ بر زين بود
         ز گردان ايران و گردنكشان            نيابد جز از گيو ازو كس نشان‏
         چنين است فرمان گردان سپهر            بدو دارد از داد گسترده مهر
         چو از خواب گودرز بيدار شد            نيايش كنان پيش دادار شد
         بماليد بر خاك ريش سپيد            ز شاه جهاندار شد پر اميد
         چو خورشيد پيدا شد از پشت زاغ            بر آمد بكردار زرّين چراغ‏
         سپهبد نشست از بر تخت عاج            بياراست ايوان بكرسى ساج‏
         پر انديشه مر گيو را پيش خواند            و زان خواب چندى سخنها براند
         بدو گفت فرّخ پى و روز تو            همان اختر گيتى افروز تو
         تو تا زادى از مادر بآفرين            پر از آفرين شد سراسر زمين‏
         بفرمان يزدان خجسته سروش            مرا روى بنمود در خواب دوش‏
         نشسته بر ابرى پر از باد و نم            بشستى جهان را سراسر ز غم‏
         مرا ديد و گفت اين همه غم چراست            جهانى پر از كين و بى‏نم چراست‏
         ازيرا كه بى‏فرّ و برزست شاه            ندارد همى راه شاهان نگاه‏
         چو كى‏خسرو آيد ز توران زمين            سوى دشمنان افگند رنج و كين‏
         نبيند كس او را ز گردان نيو            مگر نامور پور گودرز گيو
         چنين كرد بخشش سپهر بلند            كه از تو گشايد غم و رنج بند
         همى نام جستى ميان دو صف            كنون نام جاويدت آمد بكف‏
         كه تا در جهان مردمست و سخن            چنين نام هرگز نگردد كهن‏
         زمين را همان با سپهر بلند            بدست تو خواهد گشادن ز بند
         برنجست گنج و بنامست رنج            همانا كه نامت به آيد ز گنج‏
         اگر جاودانه نمانى بجاى            همى نام به زين سپنجى سراى‏
         جهان را يكى شهريار آورى            درخت وفا را ببار آورى‏
         بدو گفت گيو اى پدر بنده‏ام            بكوشم به راى تو تا زنده‏ام‏
         خريدارم اين را گر آيد بجاى            بفرخنده نام و پى رهنماى‏
         بايوان شد و ساز رفتن گرفت            ز خواب پدر مانده اندر شگفت‏
                        [ رفتن گيو به توران به جستن كى‏خسرو]
          چو خورشيد رخشنده آمد پديد            زمين شد بسان گل شنبليد
         بيامد كمر بسته گيو دلير            يكى باركش بادپايى بزير
         بگودرز گفت اى جهان پهلوان            دلير و سرافراز و روشن روان‏
         كمندى و اسپى مرا يار بس            نشايد كشيدن بدان مرز كس‏
         چو مردم برم خواستار آيدم            ازان پس مگر كارزار آيدم‏
         مرا دشت و كوهست يك چند جاى            مگر پيشم آيد يكى رهنماى‏
         به پيروز بخت جهان پهلوان            نيايم جز از شاد و روشن روان‏
         تو مر بيژن خرد را در كنار            بپرور نگهدارش از روزگار
         ندانم كه ديدار باشد جزين            كه داند چنين جز جهان آفرين‏
                        شاهنامه، ص: 285
         تو پدرود باش و مرا ياد دار            روان را ز درد من آزاد دار
         چو شويى ز بهر پرستش رخان            بمن بر جهان آفرين را بخوان‏
         مگر باشدم دادگر رهنماى            بنزديك آن نامور كدخداى‏
         بفرمان بياراست و آمد برون            پدر دل پر از درد و رخ پر ز خون‏
         پدر پير سر بود و برنا دلير            دهن جنگ را باز كرده چو شير
         ندانست كو باز بيند پسر            ز رفتن دلش بود زير و زبر
                        [ پنهان كردن گيو و آشكار نساختن نياكان خود]
          بسا رنجها كز جهان ديده‏اند            ز بهر بزرگى پسنديده‏اند
         سرانجام بستر جز از خاك نيست            ازو بهره زهرست و ترياك نيست‏
         چو دانى كه ايدر نمانى دراز            بتارك چرا بر نهى تاج آز
         همان آز را زير خاك آورى            سرش را سر اندر مغاك آورى‏
         ترا زين جهان شادمانى بس است            كجا رنج تو بهر ديگر كس است‏
         تو رنجى و آسان دگر كس خورد            سوى گور و تابوت تو ننگرد
         برو نيز شادى سر آيد همى            سرش زير گرد اندر آيد همى‏
         ز روز گذر كردن انديشه كن            پرستيدن دادگر پيشه كن‏
         بترس از خدا و ميازار كس            ره رستگارى همين است و بس‏
         كنون اى خردمند بيدار دل            مشو در گمان پاى دركش ز گل‏
         ترا كردگارست پروردگار            توى بنده و كرده كردگار
         چو گردن بانديشه زير آورى            ز هستى مكن پرسش و داورى‏
         نشايد خور و خواب با آن نشست            كه خستو نباشد بيزدان كه هست‏
         دلش كور باشد سرش بى‏خرد            خردمندش از مردُمان نشمرد
         ز هستى نشانست بر آب و خاك            ز دانش منش را مكن در مغاك‏
         توانا و دانا و دارنده اوست            خرد را و جان را نگارنده اوست‏
         [ جهان آفريد و مكان و زمان            پى پشّه خرد و پيل گران‏]
         چو سالار تركان بدل گفت من            به بيشى بر آرم سر از انجمن‏
         چنان شاهزاده جوان را بكشت            ندانست جز گنج و شمشير پشت‏
         هم از پشت او روشن كردگار            درختى برآورد يازان ببار
         كه با او بگفت آنك جز تو كس است            كه اندر جهان كردگار او بس است‏
         خداوند خورشيد و كيوان و ماه            كزويست پيروزى و دستگاه‏
         [ خداوند هستى و هم راستى            نخواهد ز تو كژّى و كاستى‏]
         جز از راى و فرمان او راه نيست            خور و ماه ازين دانش آگاه نيست‏
         پسر را بفرمود گودرز پير            بتوران شدن كار را ناگزير
         بفرمان او گيو بسته ميان            بيامد بكردار شير ژيان‏
         همى تاخت تا مرز توران رسيد            هر آن كس كه در راه تنها بديد
         زبان را بتركى بياراستى            ز كى‏خسرو از وى نشان خواستى‏
         چو گفتى ندارم ز شاه آگهى            تنش را ز جان زود كردى تهى‏
         بخمّ كمندش بياويختى            سبك از برش خاك بربيختى‏
                        شاهنامه، ص: 286
         بدان تا نداند كسى راز او            همان نشنود نام و آواز او
         يكى را همى برد با خويشتن            و را رهنمون بود زان انجمن‏
         همى رفت بيدار با او براه            برو راز نگشاد تا چند گاه‏
         بدو گفت روزى كه اندر جهان            سخن پرسم از تو يكى در نهان‏
         گر ايدونك يابم ز تو راستى            بشويى بدانش دل از كاستى‏
         ببخشم ترا هرچ خواهى ز من            ندارم دريغ از تو پر مايه تن‏
         چنين داد پاسخ كه دانش بسست            و ليكن پراگنده با هر كسست‏
         اگر زانك پر سيم هست آگهى            ز پاسخ زبان را نيابى تهى‏
         بدو گفت كى‏خسرو اكنون كجاست            ببايد بمن بر گشادنت راست‏
         چنين داد پاسخ كه نشنيده‏ام            چنين نام هرگز نپرسيده‏ام‏
         چو پاسخ چنين يافت از رهنمون            بزد تيغ و انداختش سرنگون‏
                                                 [ يافتن گيو كى‏خسرو را]
          بتوران همى رفت چون بيهشان            مگر يابد از شاه جايى نشان‏
         چنين تا بر آمد برين هفت سال            ميان سوده از تيغ و بند دوال‏
         خورش گور و پوشش هم از چرم گور            گيا خوردن باره و آب شور
         همى گشت گرد بيابان و كوه            برنج و بسختى و دور از گروه‏
         چنان بد كه روزى پر انديشه بود            بپيشش يكى بارور بيشه بود
         بدان مرغزار اندر آمد دژم            جهان خرّم و مرد را دل بغم‏
         زمين سبز و چشمه پر از آب ديد            همى جاى آرامش و خواب ديد
         فرود آمد و اسپ را برگذاشت            بخفت و همى بر دل انديشه داشت‏
         همى گفت مانا كه ديو پليد            بر پهلوان بد كه آن خواب ديد
         ز كى‏خسرو ايدر نبينم نشان            چه دارم همى خويشتن را كشان‏
         كنون گر برزم‏اند ياران من            ببزم اندرون غمگساران من‏
         يكى نامجوى و يكى شادروز            مرا بخت بر گنبد افشاند گوز
         همى برفشانم بخيره روان            خميدست پشتم چو خمّ كمان‏
         همانا كه خسرو ز مادر نزاد            و گر زاد دادش زمانه بباد
         ز جستن مرا رنج و سختيست بهر            انوشه كسى كو بميرد بزهر
         سرش پر ز غم گرد آن مرغزار            همى گشت شه را كنان خواستار
         يكى چشمه ديد تابان ز دور            يكى سرو بالا دل آرام پور
         يكى جام پر مى گرفته بچنگ            بسر بر زده دسته بوى و رنگ‏
         ز بالاى او فرّه ايزدى            پديد آمد و رايت بخردى‏
         تو گفتى منوچهر بر تخت عاج            نشستست بر سر ز پيروزه تاج‏
         همى بوى مهر آمد از روى او            همى زيب تاج آمد از موى او
         بدل گفت گيو اين بجز شاه نيست            چنين چهره جز در خور گاه نيست‏
         پياده بدو تيز بنهاد روى            چو تنگ اندر آمد گو شاه جوى‏
         گره سست شد بر در رنج او            پديد آمد آن نامور گنج او
         چو كى‏خسرو از چشمه او را بديد            بخنديد و شادان دلش بر دميد
         بدل گفت كاين گرد جز گيو نيست            بدين مرز خود زين نشان نيو نيست‏
                        شاهنامه، ص: 287
         مرا كرد خواهد همى خواستار            بايران برد تا كند شهريار
         چو آمد برش گيو بردش نماز            بدو گفت كاى نامور سرفراز
         برانم كه پور سياوش توى            ز تخم كيانى و كى‏خسروى‏
         چنين داد پاسخ ورا شهريار            كه تو گيو گودرزى اى نامدار
         بدو گفت گيو اى سر راستان            ز گودرز با تو كه زد داستان‏
         ز كشواد و گيوت كه داد آگهى            كه با خرّمى بادى و فرّهى 
         بدو گفت كى‏خسرو اى شير مرد            مرا مادر اين از پدر ياد كرد
         كه از فرّ يزدان گشادى سخن            بدانگه كه اندرزش آمد ببن‏
         همى گفت با نامور مادرم            كز ايدر چه آيد ز بد بر سرم‏
         سرانجام كى‏خسرو آيد پديد            بجا آورد بندها را كليد
         بدانگه كه گردد جهاندار نيو            ز ايران بيايد سرافراز گيو
         مر او را سوى تخت ايران برد            بر نامداران و شيران برد
         جهان را بمردى بپاى آورد            همان كين ما را بجاى آورد
         بدو گفت گيو اى سر سركشان            ز فرّ بزرگى چه دارى نشان‏
         نشان سياوش پديدار بود            چو بر گلستان نقطه قار بود
         تو بگشاى و بنماى بازو بمن            نشان تو پيداست بر انجمن‏
         برهنه تن خويش بنمود شاه            نگه كرد گيو آن نشان سياه‏
         كه ميراث بود از گه كى‏قباد            درستى بدان بد كيان را نژاد
         چو گيو آن نشان ديد بردش نماز            همى ريخت آب و همى گفت راز
         گرفتش ببر شهريار زمين            ز شادى برو بر گرفت آفرين‏
         از ايران بپرسيد و ز تخت و گاه            ز گودرز و ز رستم نيك‏خواه‏
         بدو گفت گيو اى جهاندار كى            سرافراز و بيدار و فرخنده پى‏
         جهاندار دارنده خوب و زشت            مرا گر نمودى سراسر بهشت‏
         همان هفت كشور بشاهنشهى            نهاد بزرگى و تاج مهى‏
         نبودى دل من بدين خرّمى             كه روى تو ديدم بتوران زمى‏
         كه داند بگيتى كه من زنده‏ام            بخاكم و گر بآتش افگنده‏ام‏
         سپاس از جهاندار كين رنج سخت            بشادى و خوبى سر آورد بخت‏
         برفتند زان بيشه هر دو براه            بپرسيد خسرو ز كاوس شاه‏
         و زان هفت ساله غم و درد او            ز گستردن و خواب و ز خورد او
         همى گفت با شاه يك سر سخن            كه دادار گيتى چه افگند بن‏
         همان خواب گودرز و رنج دراز            خور و پوشش و درد و آرام و ناز
         ز كاوس كش سال بفگند فر            ز درد پسر گشت بى‏پاى و پر
         ز ايران پراگنده شد رنگ و بوى            سراسر بويرانى آورد روى‏
         دل خسرو از درد و رنجش بسوخت            بكردار آتش رخش برفروخت‏
         بدو گفت كاكنون ز رنج دراز            ترا بر دهد بخت آرام و ناز
         مرا چون پدر باش و با كس مگوى            ببين تا زمانه چه آرد بروى‏
                        [ رفتن گيو و كى‏خسرو به سياوشگرد]
          سپهبد نشست از بر اسپ گيو            پياده همى رفت بر پيش نيو
                        شاهنامه، ص: 288
         يكى تيغ هندى گرفته بچنگ            هر آن كس كه پيش آمدى بى‏درنگ‏
         زدى گيو بيدار دل گردنش            بزير گل و خاك كردى تنش‏
         برفتند سوى سياوش گرد            چو آمد دو تن را دل و هوش گرد
         فرنگيس را نيز كردند يار            نهانى بران بر نهادند كار
         كه هر سه براه اندر آرند روى            نهان از دليران پرخاش جوى‏
         فرنگيس گفت ار درنگ آوريم            جهان بر دل خويش تنگ آوريم‏
         ازين آگهى يابد افراسياب            نسازد بخورد و نيازد بخواب‏
         بيايد بكردار ديو سپيد            دل از جان شيرين شود نااميد
         يكى را ز ما زنده اندر جهان            نبيند كسى آشكار و نهان‏
         جهان پر ز بدخواه و پر دشمنست            همه مرز ما جاى آهرمنست‏
         تو اى بافرين شاه فرزند من            نگر تا نيوشى يكى پند من‏
         كه گر آگهى يابد آن مرد شوم            برانگيزد آتش ز آباد بوم‏
         يكى مرغزارست ز ايدر نه دور            بيك سو ز راه سواران تور
         همان جويبارست و آب روان            كه از ديدنش تازه گردد روان‏
         تو برگير زين و لگام سياه            برو سوى آن مرغزاران پگاه‏
         چو خورشيد بر تيغ گنبد شود            گه خواب و خورد سپهبد شود
         گله هرچ هست اندر آن مرغزار            بآبشخور آيد سوى جويبار
         به بهزاد بنماى زين و لگام            چو او رام گردد تو بگذار گام‏
         چو آيى برش نيك بنماى چهر            بياراى و ببساى رويش بمهر
         سياوش چو گشت از جهان نااميد            برو تيره شد روى روز سپيد
         چنين گفت شبرنگ بهزاد را            كه فرمان مبر زين سپس باد را
         همى باش بر كوه و در مرغزار            چو كى‏خسرو آيد ترا خواستار
         ورا بارگى باش و گيتى بكوب            ز دشمن زمين را بنعلت بروب‏
                        [ گرفتن كى‏خسرو بهزاد را]
          نشست از بر اسپ سالار نيو            پياده همى رفت بر پيش گيو
         بدان تند بالا نهادند روى            چنانچون بود مردم چاره‏جوى‏
         فسيله چو آمد بتنگى فراز            بخوردند سيراب و گشتند باز
         نگه كرد بهزاد و كى را بديد            يكى باد سرد از جگر بركشيد
         بديد آن نشست سياوش پلنگ            ركيب دراز و جناغ خدنگ‏
         همى داشت در آبخور پاى خويش            از آنجا كه بد دست ننهاد پيش‏
         چو كى‏خسرو او را بآرام يافت            بپوييد و با زين سوى او شتافت‏
         بماليد بر چشم او دست و روى            بر و يال ببسود و بشخود موى‏
         لگامش بدو داد و زين برنهاد            بسى از پدر كرد با درد ياد
         چو بنشست بر باره بفشارد ران            بر آمد ز جا آن هيون گران‏
         بكردار باد هوا بر دميد            بپرّيد و ز گيو شد ناپديد
         غمى شد دل گيو و خيره بماند            بدان خيرگى نام يزدان بخواند
         همى گفت كاهريمن چاره‏جوى            يكى بارگى گشت و بنمود روى‏
         كنون جان خسرو شد و رنج من            همين رنج بد در جهان گنج من‏
                        شاهنامه، ص: 289
         چو يك نيمه ببريد زان كوه شاه            گران كرد باز آن عنان سياه‏
         همى بود تا پيش او رفت گيو            چنين گفت بيدار دل شاه نيو
         كه شايد كه انديشه پهلوان            كنم آشكارا بروشن روان‏
         بدو گفت گيو اى شه سرفراز            سزد كاشكارا بود بر تو راز
         تو از ايزدى فرّ و برز كيان            بموى اندر آيى ببينى ميان‏
         بدو گفت زين اسپ فرّخ نژاد            يكى بر دل انديشه آمدت ياد
         چنين بود انديشه پهلوان            كه اهريمن آمد بر اين جوان‏
         كنون رفت و رنج مرا باد كرد            دل شاد من سخت ناشاد كرد
         ز اسپ اندر آمد جهان ديده گيو            همى آفرين خواند بر شاه نيو
         كه روز و شبان بر تو فرخنده باد            سر بد سگالان تو كنده باد
         كه با برز و اورندى و راى و فر            ترا داد داور هنر با گهر
         ز بالا بايوان نهادند روى            پر انديشه مغز و روان راه جوى‏
         چو نزد فرنگيس رفتند باز            سخن رفت چندى ز راه دراز
         بدان تا نهانى بود كارشان            نباشد كسى آگه از رازشان‏
         فرنگيس چون روى بهزاد ديد            شد از آب ديده رخش ناپديد
         دو رخ را بيال و برش بر نهاد            ز درد سياوش بسى كرد ياد
         چو آب دو ديده پراگنده كرد            سبك سر سوى گنج آگنده كرد
         بايوان يكى گنج بودش نهان            نبد زان كسى آگه اندر جهان‏
         يكى گنج آگنده دينار بود            زره بود و ياقوت بسيار بود
         همان گنج گوپال و برگستوان            همان خنجر و تيغ و گرز گران‏
         در گنج بگشاد پيش پسر            پر از خون رخ از درد خسته جگر
         چنين گفت با گيو كاى برده رنج            ببين تا ز گوهر چه خواهى ز گنج‏
         ز دينار و ز گوهر شاهوار            ز ياقوت و ز تاج گوهر نگار
         ببوسيد پيشش زمين پهلوان            بدو گفت كاى مهتر بانوان‏
         همه پاسبانيم و گنج آن تست            فدى كردن جان و رنج آن تست‏
         زمين از تو گردد بهار بهشت            سپهر از تو زايد همى خوب و زشت‏
         جهان پيش فرزند تو بنده باد            سر بد سگالانش افگنده باد
         چو افتاد بر خواسته چشم گيو            گزين كرد درع سياوش نيو
         ز گوهر كه پر مايه‏تر يافتند            ببردند چندانك برتافتند
         همان ترگ و پر مايه برگستوان            سليحى كه بود از در پهلوان‏
         سر گنج را شاه كرد استوار            براه بيابان بر آراست كار
                        [ رفتن فرنگيس با كى‏خسرو و گيو به ايران‏]
          چو اين كرده شد بر نهادند زين            بران بادپايان با آفرين‏
         فرنگيس ترگى بسر بر نهاد            برفتند هر سه بكردار باد
         سران سوى ايران نهادند گرم            نهانى چنانچون بود نرم نرم‏
         بشد شهر يك سر پر از گفت و گوى            كه خسرو بايران نهادست روى‏
         نماند اين سخن يك زمان در نهفت            كس آمد بنزديك پيران بگفت‏
         كه آمد ز ايران سر افراز گيو            بنزديك بيدار دل شاه نيو
                        شاهنامه، ص: 290
         سوى شهر ايران نهادند روى            فرنگيس و شاه و گو جنگ جوى‏
         چو بشنيد پيران غمى گشت سخت            بلرزيد بر سان برگ درخت‏
         ز گردان گزين كرد كلباد را            چو نستيهن و گرد پولاد را
         بفرمود تا ترك سيصد سوار            برفتند تازان بران كارزار
         سر گيو بر نيزه سازيد گفت            فرنگيس را خاك بايد نهفت‏
         ببنديد كى‏خسرو شوم را            بد اختر پى او بر و بوم را
         سپاهى برين گونه گرد و جوان            برفتند بيدار دو پهلوان‏
         فرنگيس با رنج ديده پسر            بخواب اندر آورده بودند سر
         ز پيمودن راه و رنج شبان            جهانجوى را گيو بد پاسبان‏
         دو تن خفته و گيو با رنج و خشم            براه سواران نهاده دو چشم‏
         ببرگستوان اندرون اسپ گيو            چنانچون بود ساز مردان نيو
         زره در بر و بر سرش بود ترگ            دل ارغنده و تن نهاده بمرگ‏ 
                        [ گريختن كلباد و نستهين از بر گيو]
          چو از دور گرد سپه را بديد            بزد دست و تيغ از ميان بر كشيد
         خروشى بر آورد برسان ابر            كه تاريك شد مغز و چشم هژبر
         ميان سواران بيامد چو گرد            ز پرخاش او خاك شد لاژورد
         زمانى بخنجر زمانى بگرز            همى ريخت آهن ز بالاى برز
         ازان زخم گوپال گيو دلير            سران را همى شد سر از جنگ سير
         دل گيو خندان شد از زور خشم            كه چون چشمه بوديش دريا بچشم‏
         ازان پس گرفتندش اندر ميان            چنان لشكرى همچو شير ژيان‏
         ز نيزه نيستان شد آوردگاه            بپوشيد ديدار خورشيد و ماه‏
         غمى شد دل شير در نيستان            ز خون نيستان كرد چون ميستان‏
         از يشان بيفگند بسيار گيو            ستوه آمدند آن سواران ز نيو
         به نستيهن گرد كلباد گفت            كه اين كوه خاراست نه يال و سفت‏
         همه خسته و بسته گشتند باز            بنزديك پيران گردن فراز
         همه غار و هامون پر از كشته بود            ز خون خاك چون ارغوان گشته بود
         چو نزديك كى‏خسرو آمد دلير            پر از خون برو چنگ برسان شير
         بدو گفت كاى شاه دل شاد دار            خرد را ز انديشه آزاد دار
         يكى لشكر آمد بر ما بجنگ            چو كلباد و نستيهن تيز چنگ‏
         چنان باز گشتند آن كس كه زيست            كه بر يال و برشان ببايد گريست‏
         گذشته ز رستم بايران سوار            ندانم كه با من كند كارزار
         ازو شاد شد خسرو پاك دين            ستودش فراوان و كرد آفرين‏
         بخوردند چيزى كجا يافتند            سوى راه بى‏راه بشتافتند
         چو تركان بنزديك پيران شدند            چنان خسته و زار و گريان شدند
         بر آشفت پيران بكلباد گفت            كه چونين شگفتى نشايد نهفت‏
         چه كرديد با گيو و خسرو كجاست            سخن بر چه سانست برگوى راست‏
         بدو گفت كلباد كاى پهلوان            بپيش تو گر بر گشايم زبان‏
         كه گيو دلاور بگردان چه كرد            دلت سير گردد به دشت نبرد
                        شاهنامه، ص: 291
         فراوان بلشكر مرا ديده            نبرد مرا هم پسنديده‏
         همانا كه گوپال بيش از هزار            گرفتى ز دست من آن نامدار
         سرش ويژه گفتى كه سندان شدست            بر و ساعدش پيل دندان شدست‏
         من آورد رستم بسى ديده‏ام            ز جنگ آوران نيز بشنيده‏ام‏
         برخمش نديدم چنين پايدار            نه در كوشش و پيچش كارزار
         همى هر زمان تيز و جوشان بدى            بنوّى چو پيلى خروشان بدى‏
         برآشفت پيران بدو گفت بس            كه ننگست ازين ياد كردن بكس‏
         نه از يك سوارست چندين سخن            تو آهنگ آورد مردان مكن‏
         تو رفتى و نستيهن نامور            سپاهى بكردار شيران نر
         كنون گيو را ساختى پيل مست            ميان يلان گشت نام تو پست‏
         چو زين يابد افراسياب آگهى            بيندازد آن تاج شاهنشهى‏
         كه دو پهلوان دلير و سوار            چنين لشكرى از در كارزار
         ز پيش سوارى نموديد پشت            بسى از دليران تركان بكشت‏
         گواژه بسى باشدت با فسوس            نه مرد نبردى و گوپال و كوس‏
                        [ آمدن پيران از پى كى‏خسرو]
          سواران گزين كرد پيران هزار            همه جنگجوى و همه نامدار
         بديشان چنين گفت پيران كه زود            عنان تگاور ببايد بسود
         شب و روز رفتن چو شير ژيان            نبايد گشادن بره بر ميان‏
         كه گر گيو و خسرو بايران شوند            زنان اندر ايران چو شيران شوند
         نماند برين بوم و بر خاك و آب            وزين داغ دل گردد افراسياب‏
         بگفتار او سر بر افراختند            شب و روز يك سر همى تاختند
         نجستند روز و شب آرام و خواب            وزين آگهى شد بافراسياب‏
         چنين تا بيامد يكى ژرف رود            سپه شد پراگنده چون تار و پود
         بنش ژرف و پهناش كوتاه بود            بدو بر برفتن دژ آگاه بود
         نشسته فرنگيس بر پاس گاه            بديگر كران خفته بد گيو و شاه‏
         فرنگيس زان جايگه بنگريد            درفش سپهدار توران بديد
         دوان شد بر گيو و آگاه كرد            بران خفتگان خواب كوتاه كرد
         بدو گفت كاى مرد با رنج خيز            كه آمد ترا روزگار گريز
         ترا گر بيابند بى‏جان كنند            دل ما ز درد تو پيچان كنند
         مرا با پسر ديده گردد پر آب            برد بسته تا پيش افراسياب‏
         و زان پس ندانم چه آيد گزند            نداند كسى راز چرخ بلند
         بدو گفت گيو اى مه بانوان            چرا رنجه كردى بدينسان روان‏
         تو با شاه بر شو به بالاى تند            ز پيران و لشكر مشو هيچ كند
         جهاندار پيروز يار منست            سر اختر اندر كنار منست‏
         بدو گفت كى‏خسرو اى رزمساز            كنون بر تو بر كار من شد دراز
         ز دام بلا يافتم من رها            تو چندين مشو در دم اژدها
         بهامون مرا رفت بايد كنون            فشاندن بشمشير بر شيد خون‏
                        شاهنامه، ص: 292
         بدو گفت گيو اى شه سرفراز            جهان را بنام تو آمد نياز
         پدر پهلوانست و من پهلوان            بشاهى نپيچيم جان و روان‏
         برادر مرا هست هفتاد و هشت            جهان شد چو نام تو اندر گذشت‏
         بسى پهلوانست و شاه اندكى            چه باشد چو پيدا نباشد يكى‏
         اگر من شوم كشته ديگر بود            سر تاجور باشد افسر بود
         اگر تو شوى دور از ايدر تباه            نبينم كسى از در تاج و گاه‏
         شود رنج من هفت ساله بباد            دگر آنك ننگ آورم بر نژاد
         تو بالا گزين و سپه را ببين            مرا يار باشد جهان آفرين‏
                        [ جنگ پيران با گيو]
          بپوشيد درع و بيامد چو شير            همان باره دستكش را بزير
         ازين سوى شه بود ز آن سو سپاه            ميانچى شده رود و بر بسته راه‏
         چو رعد بهاران بغرّيد گيو            ز سالار لشكر همى جست نيو
         چو بشنيد پيرانش دشنام داد            بدو گفت كاى بدرگ ديوزاد
         چو تنها بدين رزمگاه آمدى            دلاور بپيش سپاه آمدى‏
         كنون خوردنت نوك ژوپين بود            برت را كفن چنگ شاهين بود
         اگر كوه آهن بود يك سوار            چو مور اندر آيد بگردش هزار
         [ شود خيره سر گرچه خردست مور            نه مورست پوشيده مرد و ستور]
         كنند اين زره بر تنش چاك چاك            چو مردار گردد كشندش بخاك‏
         يكى داستان زد هژبر دمان            كه چون بر گوزنى سر آيد زمان‏
         زمانه برو دم همى بشمرد            بيايد دمان پيش من بگذرد
         زمان آوريدت كنون پيش من            همان پيش اين نامدار انجمن‏
         بدو گفت گيو اى سپهدار شير            سزد گر بآب اندر آيى دلير
         ببينى كزين پر هنر يك سوار            چه آيد ترا بر سر اى نامدار
         هزاريد و من نامور يك دلير            سر سركشان اندر آرم بزير
         چو من گرزه سر گراى آورم            سران را همه زير پاى آورم‏
                        [ گرفتار شدن پيران در دست گيو]
          چو بشنيد پيران برآورد خشم            دلش گشت پر خون و پر آب چشم‏
         برانگيخت اسپ و بيفشارد ران            بگردن برآورد گرز گران‏
         چو كشتى ز دشت اندر آمد برود            همى داد نيكى دهش را درود
         نكرد ايچ گيو آزمون را شتاب            بدان تا بر آمد سپهبد ز آب‏
         ز بالا بپستى بپيچيد گيو            گريزان همى شد ز سالار نيو
         چو از آب و ز لشكرش دور كرد            بزين اندر افگند گرز نبرد
         گريزان ازو پهلوان بلند            ز فتراك بگشاد پيچان كمند
         هم آورد با گيو نزديك شد            جهان چون شب تيره تاريك شد
         بپيچيد گيو سر افراز يال            كمند اندر افگند و كردش دوال‏
         سر پهلوان اندر آمد به بند            ز زين بر گرفتش بخمّ كمند
         پياده بپيش اندر افگند خوار            ببردش دمان تا لب رودبار
         بيفگند بر خاك و دستش ببست            سليحش بپوشيد و خود بر نشست‏
         درفشش گرفته بچنگ اندرون            بشد تا لب آب گلزريون‏
                        شاهنامه، ص: 293
         چو تركان درفش سپهدار خويش            بديدند رفتند ناچار پيش‏
         خروش آمد و ناله كرّ ناى            دم ناى رويين و هندى دراى‏
         جهان ديده گيو اندر آمد بآب            چو كشتى كه از باد گيرد شتاب‏
         بر آورد گرز گران را بكفت            سپه ماند از كار او در شگفت‏
         سبك شد عنان و گران شد ركيب            سر سركشان خيره گشت از نهيب‏
         بشمشير و با نيزه سرگراى            همى كشت از يشان يل رهنماى‏
         از افگنده شد روى هامون چو كوه            ز يك تن شدند آن دليران ستوه‏
         قفاى يلان سوى او شد همه            چو شير اندر آمد بپيش رمه‏
         چو لشكر هزيمت شد از پيش گيو            چنان لشكرى گشن و مردان نيو
         چنان خيره بر گشت و بگذاشت آب            كه گفتى نديدست لشكر بخواب‏
         دمان تا بنزديك پيران رسيد            همى خواست از تن سرش را بريد
         بخوارى پياده ببردش كشان            دمان و پر از درد چون بيهشان‏
         چنين گفت كين بد دل و بى‏وفا            گرفتار شد در دم اژدها
         سياوش بگفتار او سر بداد            گر او باد شد اين شود نيز باد
         ابر شاه پيران گرفت آفرين            خروشان ببوسيد روى زمين‏
         همى گفت كاى شاه دانش پژوه            چو خورشيد تابان ميان گروه‏
         تو دانسته درد و تيمار من            ز بهر تو با شاه پيكار من‏
         سزد گر من از چنگ اين اژدها            ببخت و بفرّ تو يابم رها
                        [ رها كردن فرنگيس پيران را از گيو]
          بكى خسرو اندر نگه كرد گيو            بدان تا چه فرمان دهد شاه نيو
         فرنگيس را ديد ديده پر آب            زبان پر ز نفرين افراسياب‏
         بگيو آن زمان گفت كاى سرفراز            كشيدى بسى رنج راه دراز
         چنان دان كه اين پير سر پهلوان            خردمند و رادست و روشن روان‏
         پس از داور دادگر رهنمون            بدان كو رهانيد ما را ز خون‏
         ز بد مهر او پرده جان ماست            وزين كرده خويش زنهار خواست‏
         بدو گفت گيو اى سر بانوان            انوشه روان باش تا جاودان‏
         يكى سخت سوگند خوردم بماه            بتاج و بتخت شهِ نيك‏خواه‏
         كه گر دست يابم برو روز كين            كنم ارغوانى ز خونش زمين‏
         بدو گفت كى‏خسرو اى شيرفش            زبان را ز سوگند يزدان مكش‏
         كنونش بسوگند گستاخ كن            بخنجر ورا گوش سوراخ كن‏
         چو از خنجرت خون چكد بر زمين            هم از مهر ياد آيدت هم ز كين‏
         بشد گيو و گوشش بخنجر بسفت            ز سوگند برتر درشتى نگفت‏
         چنين گفت پيران ازان پس بشاه            كه كلباد شد بى‏گمان با سپاه‏
         بفرماى كاسپم دهد باز نيز            چنان دان كه بخشيده جان و چيز
         بدو گفت گيو اى دلير سپاه            چرا سست گشتى بآوردگاه‏
         بسوگند يابى مگر باره باز            دو دستت ببندم به بند دراز
         كه نگشايد اين بند تو هيچكس            گشاينده گلشهر خواهيم و بس‏
         كجا مهتر بانوان تو اوست            وزو نيست پيدا ترا مغز و پوست‏
                        شاهنامه، ص: 294
         بدان گشت همداستان پهلوان            بسوگند بخريد اسپ و روان‏
         كه نگشايد آن بند را كس براه            ز گلشهر سازد وى آن دستگاه‏
         بدو داد اسپ و دو دستش ببست            ازان پس بفرمود تا بر نشست‏
                        [ يافتن افراسياب پيران را به راه‏]
          چو از لشكر آگه شد افراسياب            برو تيره شد تابش آفتاب‏
         بزد كوس و ناى و سپه بر نشاند            ز ايوان بكردار آتش براند
         دو منزل يكى كرد و آمد دوان            همى تاخت بر سان تير از كمان‏
         بياورد لشكر بران رزمگاه            كه آورد كلباد بد با سپاه‏
         همه مرز لشكر پراگنده ديد            بهر جاى بر مردم افگنده ديد
         بپرسيد كين پهلوان با سپاه            كى آمد ز ايران بدين رزمگاه‏
         نبرد آگهى كس ز جنگ‏آوران            كه بگذشت زين سان سپاهى گران‏
         كه برد آگهى نزد آن ديوزاد            كه كس را دل و مغز پيران مباد
         اگر خاك بوديش پروردگار            نديدى دو چشم من اين روزگار
         سپهرم بدو گفت كاسان بدى            اگر دل ز لشكر هراسان بدى‏
         يكى گيو گودرز بودست و بس            سوار ايچ با او نديدند كس‏
         ستوه آمد از چنگ يك تن سپاه            همى رفت گيو و فرنگيس و شاه‏
         سپهبد چو گفت سپهرم شنيد            سپاهى ز پيش اندر آمد پديد
         سپهدار پيران بپيش اندرون            سر و روى و يالش همه پر ز خون‏
         گمان برد كو گيو را يافتست            بپيروزى از پيش بشتافتست‏
         چو نزديكتر شد نگه كرد شاه            چنان خسته بد پهلوان سپاه‏
         ورا ديد بر زين ببسته چو سنگ            دو دست از پس پشت با پالهنگ‏
         بپرسيد و زو ماند اندر شگفت            غمى گشت و انديشه اندر گرفت‏
         بدو گفت پيران كه شير ژيان            نه درّنده گرگ و نه ببر بيان‏
         نباشد چنان در صف كارزار            كجا گيو تنها بد اى شهريار
         [ من آن ديدم از گيو كز پيل و شير            نبيند جهان ديده مرد دلير]
         بر آن سان كجا بر دمد روز جنگ            ز نفسش بدريا بسوزد نهنگ‏
         نخست اندر آمد بگرز گران            همى كوفت چون پتك آهنگران‏
         باسپ و بگرز و بپاى و ركيب            سوار از فراز اندر آمد بشيب‏
         همانا كه باران نبارد ز ميغ            فزون زانك باريد بر سرش تيغ‏
         چو اندر گلستان بزين بر بخفت            تو گفتى كه گشتست با كوه جفت‏
         سرانجام بر گشت يك سر سپاه            بجز من نشد پيش او كينه خواه‏
         گريزان ز من تاب داده كمند            بيفگند و آمد ميانم به بند
         پراگنده شد دانش و هوش من            بخاك اندر آمد سر و دوش من‏
         از اسپ اندر آمد دو دستم ببست            بر افگند بر زين و خود بر نشست‏
         زمانى سر و پايم اندر كمند            بديگر زمان زيرِ سوگند و بند
         بجان و سر شاه و خورشيد و ماه            بدادار هرمزد و تخت و كلاه‏
         مرا داد زين گونه سوگند سخت            بخوردم چو ديدم كه برگشت بخت‏
                        شاهنامه، ص: 295
         كه كس را نگويى كه بگشاى دست            چنين رو دمان تا بجاى نشست‏
         ندانم چه رازست نزد سپهر            بخواهد بريدن ز ما پاك مهر
         چو بشنيد گفتارش افراسياب            بديده ز خشم اندر آورد آب‏
         يكى بانگ بر زد ز پيشش براند            بپيچيد پيران و خامش بماند
         ازان پس بمغز اندر افگند باد            بدشنام و سوگند لب برگشاد
         كه گر گيو و كى‏خسرو ديو زاد            شوند ابر غرّنده گر تيز باد
         فرود آورمشان ز ابر بلند            بزد دست و ز گرز بگشاد بند
         ميانشان ببرّم بشمشير تيز            بماهى دهم تا كند ريز ريز
         چو كى‏خسرو ايران بجويد همى            فرنگيس بارى چه پويد همى‏
                        [ گفتگوى گيو با باژبان‏]
          خود و سركشان سوى جيحون كشيد            همى دامن از خشم در خون كشيد
         بهومان بفرمود كاندر شتاب            عنان را بكش تا لب رود آب‏
         كه چون گيو و خسرو ز جيحون گذشت            غم و رنج ما باد گردد بدشت‏
         نشان آمد از گفته راستان            كه دانا بگفت از گه باستان‏
         كه از تخمه تور و ز كى‏قباد            يكى شاه خيزد ز هر دو نژاد
         كه توران زمين را كند خارستان            نماند برين بوم و بر شارستان‏
         رسيدند پس گيو و خسرو بر آب            همى بودشان بر گذشتن شتاب‏
         گرفتند پيگار با باژخواه            كه كشتى كدامست بر باژگاه‏
         نوندى كجا بادبانش نكوست            بخوبى سزاوار كى‏خسرو اوست‏
         چنين گفت با گيو پس باج خواه            كه آب روان را چه چاكر چه شاه‏
         همى گر گذر بايدت ز آب رود            فرستاد بايد بكشتى درود
         بدو گفت گيو آنچ خواهى بخواه            گذر ده كه تنگ اندر آمد سپاه‏
         بخواهم ز تو باج گفت اندكى            ازين چار چيزت بخواهم يكى‏
         زره خواهم از تو گر اسپ سياه            پرستار و گر پور فرخنده ماه‏
         بدو گفت گيو اى گسسته خرد            سخن زان نشان گوى كاندر خورد
         بهر باژگر شاه شهرى بدى            ترا زين جهان نيز بهرى بدى‏
         كه باشى كه شه را كنى خواستار            چنين باد پيمايى اى بادسار
         و گر مادر شاه خواهى همى            بباژ افسر ماه خواهى همى‏
         سه ديگر چو شبرنگ بهزاد را            كه كوتاه دارد بتگ باد را
         چهارم چو جستى بخيره زره            كه آن را ندانى گره تا گره‏
         نگردد چنين آهن از آب تر            نه آتش برو بر بود كارگر
         نه نيزه نه شمشير هندى نه تير            چنين باژ خواهى بدين آب گير
         كنون آب ما را و كشتى ترا            بدين گونه شاهى درشتى ترا
                        [ گذشتن كى‏خسرو از جيحون‏]
          بدو گفت گيو ار تو كى‏خسروى            نبينى ازين آب جز نيكوى‏
         فريدون كه بگذاشت اروند رود            فرستاد تخت مهى را درود
         جهانى شد او را سراسر رهى            كه با روشنى بود و با فرّهى 
         چه انديشى ار شاه ايران توى            سر نامداران و شيران توى‏
         به بد آب را كى بود بر تو راه            كه با فرّ و برزى و زيباى گاه‏
                        شاهنامه، ص: 296
         اگر من شوم غرقه گر مادرت            گزندى نبايد كه گيرد سرت‏
         ز مادر تو بودى مراد جهان            كه بيكار بد تخت شاهنشهان‏
         مرا نيز مادر ز بهر تو زاد            ازين كار بر دل مكن هيچ ياد
         كه من بى‏گمانم كه افراسياب            بيايد دمان تا لب رود آب‏
         مرا بر كشد زنده بر دار خوار            فرنگيس را با تو اى شهريار
         بآب افگند ماهيان‏تان خورند            و گر زير نعل اندرون بسپرند
         بدو گفت كى‏خسرو اينست و بس            پناهم بيزدان فرياد رس‏
         فرود آمد از باره راه جوى            بماليد و بنهاد بر خاك روى‏
         همى گفت پشت و پناهم توى            نماينده راى و راهم توى‏
         درستى و پستى مرا فرّ تست            روان و خرد سايه پرّ تست‏
         بآب اندرون دلافزايم توى            بخشكى همان رهنمايم توى‏
         بآب اندر افگند خسرو سياه            چو كشتى همى راند تا باژگاه‏
         پسِ او فرنگيس و گيو دلير            نترسد ز جيحون و زان آب شير
         بدان سو گذشتند هر سه درست            جهانجوى خسرو سر و تن بشست‏
         بدان نيستان در نيايش گرفت            جهان آفرين را ستايش گرفت‏
         چو از رود كردند هر سه گذر            نگهبان كشتى شد آسيمه سر
         بياران چنين گفت كاينت شگفت            كزين برتر انديشه نتوان گرفت‏
         بهاران و جيحون و آب روان            سه جوشن‏ور و اسپ و برگستوان‏
         بدين ژرف دريا چنين بگذرد            خردمندش از مردمان نشمرد
         پشيمان شد از كار و گفتار خويش            تبه ديد ازان كار بازار خويش‏
         بياراست كشتى بچيزى كه داشت            ز باد هوا بادبان بر گذاشت‏
         بپوزش برفت از پس شهريار            چو آمد بنزديكى‏ء رودبار
         همه هديها نزد شاه آوريد            كمان و كمند و كلاه آوريد
         بدو گفت گيو اى سگ بى‏خرد            تو گفتى كه اين آب مردم خورد
         چنين مايه‏ور پر هنر شهريار            همى از تو كشتى كند خواستار
         ندادى كنون هديه تو مباد            بود روز كين روزت آيد بباد
         چنان خوار بر گشت زو رودبان            كه جان را همى گفت پدرودمان‏
         چو آمد بنزديكى‏ء باژگاه            هم آنگه ز توران بيامد سپاه‏
         چو نزديك رود آمد افراسياب            نديد ايچ مردم نه كشتى بر آب‏
         يكى بانگ زد تند بر باژخواه            كه چون يافت اين ديو بر آب راه‏
         چنين داد پاسخ كه اى شهريار            پدر باژبان بود و من باژدار
         نديدم نه هرگز شنيدم چنين            كه كردى كسى ز آب جيحون زمين‏
         بهاران و اين آب با موج تيز            چو اندر شوى نيست راه گريز
         چنان بر گذشتند هر سه سوار            تو گفتى هوا داشتشان بر كنار
         ازان پس بفرمود افراسياب            كه بشتاب و كشتى بر افگن باب‏
         بدو گفت هومان كه اى شهريار            بر انديش و آتش مكن در كنار
         تو با اين سواران بايران شوى            همى در دمِ گاوشيدان شوى‏
                        شاهنامه، ص: 297
         چو گودرز و چون رستم پيل تن            چو طوس و چو گرگين و آن انجمن‏
         همانا كه از گاه سير آمدى            كه ايدر بچنگال شير آمدى‏
         ازين روى تا چين و ما چين تراست            خور و ماه و كيوان و پروين تراست‏
         تو توران نگه دار و تخت بلند            ز ايران كنون نيست بيم گزند
         پر از خون دل از رود گشتند باز            بر آمد برين روزگار دراز
                        [ رفتن كى‏خسرو به ايران‏]
          چو با گيو كى‏خسرو آمد بزم            جهان چند ازو شاد و چندى دژم‏
         نوندى بهر سو بر افگند گيو            يكى نامه از شاه و ز گيو نيو
         كه آمد ز توران جهاندار شاد            سر تخمه نامور كى‏قباد
         فرستاده بختيار و سوار            خردمند و بينا دل و دوستدار
         گزين كرد ازان نامداران زم            بگفت آنچ بشنيد از بيش و كم‏
         بدو گفت ز ايدر برو باصفهان            بر نيو گودرز كشوادگان‏
         بگويش كه كى‏خسرو آمد بزم            كه بادى نجست از بر او دژم‏
         يكى نامه نزديك كاوس شاه            فرستاده چست بگرفت راه‏
         هيونان كفك‏افگن بادپاى            بجستند بر سان آتش ز جاى‏
         فرستاده گيو روشن روان            نخستين بيامد بر پهلوان‏
         پيامش همى گفت و نامه بداد            جهان پهلوان نامه بر سر نهاد
         ز بهر سياوش بباريد آب            همى كرد نفرين بر افراسياب‏
         فرستاده شد نزد كاوس كى            ز يال هيونان بپالود خوى‏
         چو آمد بنزديك كاوس شاه            ز شادى خروش آمد از بارگاه‏
         خبر شد بگيتى كه فرزند شاه            جهانجوى كى‏خسرو آمد ز راه‏
         سپهبد فرستاده را پيش خواند            بران نامه گيو گوهر فشاند
         جهانى بشادى بياراستند            بهر جاى رامشگران خواستند
         ازان پس ز كشور مهان جهان            برفتند يك سر سوى اصفهان‏
         بياراست گودرز كاخ بلند            همه ديبه خسروانى فگند
         يكى تخت بنهاد پيكر بزر            بدو اندرون چند گونه گهر
         يكى تاج با ياره و گوشوار            يكى طوق پر گوهر شاهوار
         بزر و بگوهر بياراست گاه            چنانچون ببايد سزاوار شاه‏
         سراسر همه شهر آيين ببست            بياراست ميدان و جاى نشست‏
         مهان سر افراز برخاستند            پذيره شدن را بياراستند
         برفتند هشتاد فرسنگ پيش            پذيره شدندش بآيين خويش‏
         چو چشم سپهبد بر آمد بشاه            همان گيو را ديد با او براه‏
         چو آمد پديدار با شاه گيو            پياده شدند آن سواران نيو
         فرو ريخت از ديدگان آب زرد            ز درد سياوش بسى ياد كرد
         ستودش فراوان و كرد آفرين            چنين گفت كاى شهريار زمين‏
         ز تو چشم بد خواه تو دور باد            روان سياوش پر از نور باد
         جهاندار يزدان گواى منست            كه ديدار تو رهنماى منست‏
                        شاهنامه، ص: 298
         سياوش را زنده گرد ديدمى            بدين گونه از دل نخنديدمى‏
         بزرگان ايران همه پيش اوى            يكايك نهادند بر خاك روى‏
         و زان جايگه شاد گشتند باز            فروزنده شد بخت گردن فراز
         ببوسيد چشم و سر گيو گفت            كه بيرون كشيدى سپهر از نهفت‏
         گزارنده خواب و جنگى توى            گهِ چاره مرد درنگى توى‏
         سوى خانه پهلوان آمدند            همه شاد و روشن روان آمدند
         ببودند يك هفته با مى بدست            بياراسته بزمگاه و نشست‏
         بهشتم سوى شهر كاوس شاه            همه شاد دل برگرفتند راه‏
                        [ رسيدن كى‏خسرو نزد كاوس‏]
          چو كى‏خسرو آمد بر شهريار            جهان گشت پر بوى و رنگ و نگار
         بر آيين جهانى شد آراسته            در و بام و ديوار پر خواسته‏
         نشسته بهر جاى رامشگران            گلاب و مى و مشك با زعفران‏
         همه يال اسپان پر از مشك و مى            درم با شكر ريخته زير پى‏
         چو كاوس كى روى خسرو بديد            سرشكش ز مژگان برخ بر چكيد
         فرود آمد از تخت و شد پيش اوى            بماليد بر چشم او چشم و روى‏
         جوان جهانجوى بردش نماز            گرازان سوى تخت رفتند باز
         فراوان ز تركان بپرسيد شاه            هم از تخت سالار توران سپاه‏
         چنين پاسخ آورد كان كم خرد            ببد روى گيتى همى بسپرد
         مرا چند ببسود و چندى بگفت            خرد با هنر كردم اندر نهفت‏
         بترسيدم از كار و كردار او            بپيچيدم از رنج و تيمار او
         اگر ويژه ابرى شود درّبار             كشنده پدر چون بود دوستدار
         نخواند مرا موبد از آب پاك            كه بپرستم او را پدر زير خاك‏
         كنون گيو چندى به سختى ببود            بتوران مرا جست و رنج آزمود
         اگر نيز رنجى نبودى جزين            كه با من بيامد ز توران زمين‏
         سر افراز دو پهلوان با سپاه            پس ما بيامد چو آتش براه‏
         من آن ديدم از گيو كز پيل مست            نبيند بهندوستان بت‏پرست‏
         گمانى نبردم كه هرگز نهنگ            ز دريا بران سان برآيد بجنگ‏
         ازان پس كه پيران بيامد چو شير            ميان بسته و بادپايى بزير
         باب اندر آمد بسان نهنگ            كه گفتى زمين را بسوزد بجنگ‏
         بينداخت بر يال او بر كمند            سر پهلوان اندر آمد ببند
         بخواهشگرى رفتم اى شهريار            و گرنه بكندى سرش را ز بار
         بدان كو ز درد پدر خسته بود            ز بد گفتن ما زبان بسته بود
         چنين تا لب رود جيحون بجنگ            نياسود با گرزه گاورنگ‏
         سرانجام بگذاشت جيحون بخشم            بآب و بكشتى نيفگند چشم‏
         كسى را كه چون او بود پهلوان            بود جاودان شاد و روشن روان‏
                        [ سركشى كردن توس از كى‏خسرو]
          يكى كاخ كشواد بد در صطخر            كه آزادگان را بدو بود فخر
         چو از تخت كاوس برخاستند            بايوان نو رفتن آراستند
         همى رفت گودرز با شهريار            چو آمد بدان گلشن زرنگار
                        شاهنامه، ص: 299
         بر اورنگ زرينش بنشاندند            برو بر بسى آفرين خواندند
         ببستند گردان ايران كمر            بجز طوس نوذر كه پيچيد سر
         كه او بود با كوس و زرّينه كفش            هم او داشتى كاويانى درفش‏
         ازان كار گودرز شد تيز مغز            بر او پيامى فرستاد نغز
         پيمبر سر افراز گيو دلير            كه چنگ يلان داشت و بازوى شير
         بدو گفت با طوسِ نوذر بگوى            كه هنگام شادى بهانه مجوى‏
         بزرگان و گردان ايران زمين            همه شاه را خواندند آفرين‏
         چرا سر كشى تو بفرمان ديو            نبينى همى فرّ گيهان خديو
         اگر تو بپيچى ز فرمان شاه            مرا با تو كين خيزد و رزمگاه‏
         فرستاده گيوست پيغام من            بدستورى نامدار انجمن‏
         ز پيش پدر گيو بنمود پشت            دلش پر ز گفتارهاى درشت‏
         بيامد بطوس سپهبد بگفت            كه اين راى را با تو ديوست جفت‏
         چو بشنيد پاسخ چنين داد طوس            كه بر ما نه خوبست كردن فسوس‏
         بايران پس از رستم پيل تن            سر افرازتر كس منم ز انجمن‏
         نبيره منوچهر شاه دلير            كه گيتى بتيغ اندر آورد زير
         همان شير پرخاش جويم بجنگ            بدرّم دل پيل و چنگ پلنگ‏
         همى بى‏من آيين و راى آوريد            جهان را بنو كدخداى آوريد
         نباشم بدين كار همداستان            ز خسرو مزن پيش من داستان‏
         جهاندار كز تخم افراسياب            نشانيم بخت اندر آيد بخواب‏
         نخواهيم شاه از نژاد پشنگ            فسيله نه نيكو بود با پلنگ‏
         تو اين رنجها را كه بردى برست            كه خسرو جوانست و كندآورست‏
         كسى كو بود شهريار زمين            هنر بايد و گوهر و فرّ و دين‏
         فريبرز كاوس فرزند شاه            سزاوارتر كس بتخت و كلاه‏
         بهر سو ز دشمن ندارد نژاد            همش فرّ و برزست و هم نام داد
         دژم گيو بر خاست از پيش او            كه خام آمدش دانش و كيش او
         بيامد بگودرز كشواد گفت            كه فرّ و خرد نيست با طوس جفت‏
         دو چشمش تو گويى نبيند همى            فريبرز را برگزيند همى‏                         [ خشم كردن گودرز با توس‏]
          بر آشفت گودرز و گفت از مهان            همى طوس كم باد اندر جهان‏
         نبيره پسر داشت هفتاد و هشت            بزد كوس ز ايوان بميدان گذشت‏
         سواران جنگى ده و دو هزار            برون رفت برگستوان ور سوار
         و زان رو بيامد سپهدار طوس            ببستند بر كوهه پيل كوس‏
         ببستند گردان ايران ميان            به پيش سپاه اختر كاويان‏
         چو گودرز را ديد و چندان سپاه            كز و تيره شد روى خورشيد و ماه‏
         يكى تخت بر كوهه ژنده پيل            ز پيروزه تابان بكردار نيل‏
         جهانجوى كى‏خسرو تاج ور            نشسته بران تخت و بسته كمر
         بگرد اندرش ژنده پيلان دويست            تو گفتى بگيتى جز آن جاى نيست‏
         همى تافت زان تخت خسرو چو ماه            ز ياقوت رخشنده بر سر كلاه‏
                        شاهنامه، ص: 300
         غمى شد دل طوس و انديشه كرد            كه امروز اگر من بسازم نبرد
         بسى كشته آيد ز هر دو سپاه            ز ايران نه برخيزد اين كينه‏گاه‏
         نباشد جز از كام افراسياب            سر بخت تركان بر آيد ز خواب‏
         بديشان رسد تخت شاهنشهى            سر آيد بما روزگار مهى‏
         خردمند مردى و جوينده راه            فرستاد نزديك كاوس شاه‏
         كه از ما يكى گر برين دشت جنگ            نهد بر كمان پرّ تير خدنگ‏
         يكى كينه خيزد كه افراسياب            هم امشب همى آن ببيند بخواب‏
                        [ رفتن گودرز و توس پيش كاوس از بهر پادشاهى‏]
          چو بشنيد زين گونه گفتار شاه            بفرمود تا باز گردد براه‏
         بر طوس و گودرز كشوادگان            گزيده سرافراز آزادگان‏
         كه بر درگه آيند بى‏انجمن            چنانچون ببايد بنزديك من‏
         بشد طوس و گودرز نزديك شاه            زبان بر گشادند بر پيش گاه‏
         بدو گفت شاه اى خردمند پير            منه زهر برّنده بر جام شير
         بنه تيغ و بگشاى زآهن ميان            نبايد كزين سود دارد زيان‏
         چنين گفت طوس سپهبد بشاه            كه گر شاه سير آيد از تخت و گاه‏
         بفرزند بايد كه ماند جهان            بزرگى و ديهيم و تخت مهان‏
         چو فرزند باشد نبيره كلاه            چرا بر نهد بر نشيند بگاه‏
         بدو گفت گودرز كاى كم خرد            ترا بخرد از مردمان نشمرد
         بگيتى كسى چون سياوش نبود            چنو راد و آزاد و خامش نبود
         كنون اين جهانجوى فرزند اوست            همويست گويى بچهر و بپوست‏
         گر از تور دارد ز مادر نژاد            هم از تخم شاهى نپيچد ز داد
         بتوران و ايران چنو نيو كيست            چنين خام گفتارت از بهر چيست‏
         دو چشمت نبيند همى چهر او            چنان برز و بالا و آن مهر او
         بجيحون گذر كرد و كشتى نجست            بفرّ كيانى و راى درست‏
         بسان فريدون كز اروند رود            گذشت و بكشتى نيامد فرود
         ز مردى و از فرّه ايزدى            ازو دور شد چشم و دست بدى‏
         تو نوذر نژادى نه بيگانه            پدر تيز بود و تو ديوانه‏
         سليح من ار با منستى كنون            بر و يالت آغشته گشتى بخون‏
         بدو گفت طوس اى جهان ديده پير            سخن گوى ليكن همه دلپذير
         اگر تيغ تو هست سندان شكاف            سنانم بدرّد دل كوه قاف‏
         و گر گرز تو هست با سنگ و تاب            خدنگم بدو زد دل آفتاب‏
         و گر تو ز كشواد دارى نژاد            منم طوس نوذر مه و شاهزاد
         بدو گفت گودرز چندين مگوى            كه چندين نبينم ترا آب روى‏
         بكاوس گفت اى جهاندار شاه            تو دل را مگردان ز آيين و راه‏
         دو فرزند پر مايه را پيش خوان            سزاوار گاهند و هر دو جوان‏
         ببين تا ز هر دو سزاوار كيست            كه با برز و با فرّه ايزديست‏
         بدو تاج بسپار و دل شاد دار            چو فرزند بينى همى شهريار
         بدو گفت كاوس كين راى نيست            كه فرزند هر دو بدل بر يكيست‏
                        شاهنامه، ص: 301
         يكى را چو من كرده باشم گزين            دل ديگر از من شود پر ز كين‏
         يكى كار سازم كه هر دو ز من            نگيرند كين اندرين انجمن‏
         دو فرزند ما را كنون بر دو خيل            ببايد شدن تا در اردبيل‏
         بمرزى كه آنجا دژ بهمنست            همه ساله پرخاش آهرمنست‏
         برنجست ز آهرمن آتش پرست            نباشد بران مرز كس را نشست‏
         از يشان يكى كان بگيرد بتيغ            ندارم ازو تخت شاهى دريغ‏
         چو بشنيد گودرز و طوس اين سخن            كه افگند سالار هشيار بن‏
         برين هر دو گشتند همداستان            ندانست ازين به كسى داستان‏
         برين يك سخن دل بياراستند            ز پيش جهاندار برخاستند
                        [ رفتن توس و فريبرز به دژ بهمن و باز آمدن كام نايافته‏]
          چو خورشيد بر زد سر از برج شير            سپهر اندر آورد شب را بزير
         فريبرز با طوس نوذر دمان            بنزديك شاه آمدند آن زمان‏
         چنين گفت با شاه هشيار طوس            كه من با سپهبد برم پيل و كوس‏
         همان من كشم كاويانى درفش            رخ لعل دشمن كنم چون بنفش‏
         كنون همچنين من ز درگاه شاه            بنه بر نهم بر نشانم سپاه‏
         پس اندر فريبرز و كوس و درفش            هوا كرده از سمّ اسپان بنفش‏
         چو فرزند را فرّ و برز كيان            بباشد نبيره نبندد ميان‏
         بدو گفت شاه ار تو رانى ز پيش            زمانه نگردد ز آيين خويش‏
         براى خداوند خورشيد و ماه            توان ساخت پيروزى و دستگاه‏
         فريبرز را گر چنين است راى            تو لشكر بياراى و منشين ز پاى‏
         بشد طوس با كاويانى درفش            بپا اندرون كرده زرّينه كفش‏
         فريبرز كاوس در قلبگاه            بپيش اندرون طوس و پيل و سپاه‏
         چو نزديك بهمن دژ اندر رسيد            زمين همچو آتش همى بردميد
         بشد طوس با لشكرى جنگجوى            بتندى سوى دژ نهادند روى‏
         سر باره دژ بد اندر هوا            نديدند جنگ هوا كس روا
         سنانها ز گرمى همى بر فروخت            ميان زره مرد جنگى بسوخت‏
         جهان سر بسر گفتى از آتش است            هوا دام آهرمن سركش است‏
         سپهبد فريبرز را گفت مرد            بچيزى چو آيد بدشت نبرد
         بگرز گران و بتيغ و كمند            بكوشد كه آرد بچيزى گزند
         بپيرامن دژ يكى راه نيست            ز آتش كسى را دل اى شاه نيست‏
         ميان زير جوشن بسوزد همى            تن باركش بر فروزد همى‏
         بگشتند يك هفته گرد اندرش            بديده نديدند جاى درش‏
         بنوميدى از جنگ گشتند باز            نيامد بر از رنج راه دراز
                        [ رفتن كى‏خسرو به دژ بهمن و گرفتن آن را]
          چو آگاهى آمد به آزادگان            بر پير گودرزِ كشوادگان‏
         كه طوس و فريبرز گشتند باز            نيارست رفتن بر دژ فراز
         بياراست پيلان و بر خاست غو            بيامد سپاه جهاندار نو
         يكى تخت زرّين زبرجدنگار            نهاد از بر پيل و بستند بار
                        شاهنامه، ص: 302
         بگرد اندرش با درفش بنفش            بپا اندرون كرده زرّينه كفش‏
         جهانجوى بر تخت زرّين نشست            بسر برش تاجى و گرزى بدست‏
         دو ياره ز ياقوت و طوقى بزر            بزر اندرون نقش كرده گهر
         همى رفت لشكر گروها گروه            كه از سمّ اسپان زمين شد چو كوه‏
         چو نزديك دژ شد همى بر نشست            بپوشيد درع و ميان را ببست‏
         نويسنده خواست بر پشت زين            يكى نامه فرمود با آفرين‏
         ز عنبر نوشتند بر پهلوى            چنانچون بود نامه خسروى‏
         كه اين نامه از بنده كردگار            جهانجوى كى‏خسرو نامدار
         كه از بند آهرمن بد بجست            بيزدان زد از هر بدى پاك دست‏
         كه اويست جاويد برتر خداى            خداوند نيكى ده و رهنماى‏
         خداوند بهرام و كيوان و هور            خداوند فرّ و خداوند زور
         مرا داد اورند و فرّ كيان            تن پيل و چنگال شير ژيان‏
         جهانى سراسر بشاهى مراست            در گاو تا برج ماهى مراست‏
         گر اين دژ بر و بوم آهرمنست            جهان آفرين را بدل دشمنست‏
         بفرّ و بفرمان يزدان پاك            سراسر بگرز اندر آرم بخاك‏
         و گر جادوان راست اين دستگاه            مرا خود بجادو نبايد سپاه‏
         چو خمّ دوال كمند آورم            سرِ جادوان را به بند آورم‏
         و گر خود خجسته سروش اندرست            بفرمان يزدان يكى لشكرست‏
         همان من نه از دست آهرمنم            كه از فرّ و برزست جان و تنم‏
         بفرمان يزدان كند اين تهى            كه اينست پيمان شاهنشهى‏
         يكى نيزه بگرفت خسرو بدست            همان نامه را بر سرِ نيزه بست‏
         بسان درفشى برآورد راست            بگيتى بجز فرّ يزدان نخواست‏
         بفرمود تا گيو با نيزه تفت            بنزديك آن بر شده باره رفت‏
         بدو گفت كين نامه پندمند            ببر سوى ديوار حصن بلند
         بنه نامه و نام يزدان بخوان            بگردان عنان تيز و لختى ممان‏
         بشد گيو نيزه گرفته بدست            پر از آفرين جان يزدان پرست‏
         چو نامه بديوار دژ بر نهاد            بنام جهانجوى خسرو نژاد
         ز دادار نيكى دهش ياد كرد            پس آن چرمه تيز رو باد كرد
         شد آن نامه نامور ناپديد            خروش آمد و خاك دژ بر دميد
         همانگه بفرمان يزدان پاك            ازان باره دژ بر آمد تراك‏
         تو گفتى كه رعدست وقت بهار            خروش آمد از دشت و ز كوهسار
         جهان گشت چون روى زنگى سياه            چه از باره دژ چه گرد سپاه‏
         تو گفتى برآمد يكى تيره ابر            هوا شد بكردار كام هژبر
         برانگيخت كى‏خسرو اسپ سياه            چنين گفت با پهلوان سپاه‏
         كه بر دژ يكى تيرباران كنيد            هوا را چو ابر بهاران كنيد
         بر آمد يكى ميغ بارش تگرگ            تگرگى كه بر دارد از ابر مرگ‏
         ز ديوان بسى شد به پيكان هلاك            بسى زهره گفته فتاده بخاك‏
                        شاهنامه، ص: 303
         ازان پس يكى روشنى بر دميد            شد آن تيرگى سر بسر ناپديد
         جهان شد بكردار تابنده ماه            بنام جهاندار پيروز شاه‏
         برآمد يكى باد با آفرين            هوا گشت خندان و روى زمين‏
         برفتند ديوان بفرمان شاه            در دژ پديد آمد از جايگاه‏
         بدژ در شد آن شاه آزادگان            ابا پير گودرزِ كشوادگان‏
         يكى شهر ديد اندر آن دژ فراخ            پر از باغ و ميدان و ايوان و كاخ‏
         بدانجاى كان روشنى بر دميد            سر باره دژ بشد ناپديد
         بفرمود خسرو بدان جايگاه            يكى گنبدى تا بابر سياه‏
         درازى و پهناى او ده كمند            بگرد اندرش طاقهاى بلند
         ز بيرون دو نيمى تگ تازى اسپ            برآورد و بنهاد آذرگشسپ‏
         نشستند گرد اندرش موبدان            ستاره شناسان و هم بخردان‏
         دران شارستان كرد چندان درنگ            كه آتشكده گشت با بوى و رنگ‏
         چو يك سال بگذشت لشكر براند            بنه بر نهاد و سپه بر نشاند
                        [ باز آمدن كى‏خسرو به پيروزى‏]
          چو آگاهى آمد بايران ز شاه            ازان ايزدى فرّ و آن دستگاه‏
         جهانى فرو ماند اندر شگفت            كه كى‏خسرو و آن فرّ و بالا گرفت‏
         همه مهتران يك بيك با نثار            برفتند شادان بر شهريار
         فريبرز پيش آمدش با گروه            از ايران سپاهى بكردار كوه‏
         چو ديدش فرود آمد از تخت زر            ببوسيد روى برادر پدر
         نشاندش بر تخت زر شهريار            كه بود از در ياره و گوشوار
         همان طوس با كاويانى درفش            همى رفت با كوس و زرّينه كفش‏
         بياورد و پيش جهاندار برد            زمين را ببوسيد و او را سپرد
         بدو گفت كين كوس و زرّينه كفش            بنيك اخترى كاويانى درفش‏
         ز لشكر ببين تا سزاوار كيست            يكى پهلوان از در كار كيست‏
         ز گفتارها پوزش آورد پيش            بپيچيد زان بيهده راى خويش‏
         جهاندار پيروز بنواختش            بخنديد و بر تخت بنشاختش‏
         بدو گفت كين كاويانى درفش            هم آن پهلوانى و زرّينه كفش‏
         نبينم سزاى كسى در سپاه            ترا زيبد اين كار و اين دستگاه‏
         ترا پوزش اكنون نيايد بكار            نه بيگانه خواستى شهريار
         چو پيروز بر گشت شير از نبرد            دل و ديده دشمنان تيره كرد
         سوى پهلو پارس بنهاد روى            جوان بود و بيدار و ديهيم جوى‏
         چو زو آگهى يافت كاوس كى            كه آمد ز ره پور فرخنده پى‏
         پذيره شدش با رخى ارغوان            ز شادى دل پير گشته جوان‏
         چو از دور خسرو نيا ار بديد            بخنديد و شادان دلش بر دميد
         پياده شد و برد پيشش نماز            بديدار او بد نيا را نياز
         بخنديد و او را ببر در گرفت            نيايش سزاوار او بر گرفت‏
         و زان جا سوى كاخ رفتند باز            بتخت جهاندار ديهيم ساز
                        [ بر تخت شاهى نشانيدن كاوس خسرو را]
          چو كاوس بر تخت زرّين نشست            گرفت آن زمان دست خسرو بدست‏
                        شاهنامه، ص: 304
         بياورد و بنشاند بر جاى خويش            ز گنجور تاج كيان خواست پيش‏
         ببوسيد و بنهاد بر سرش تاج            بكرسى شد از نامور تخت عاج‏
         ز گنجش زبرجد نثار آوريد            بسى گوهر شاهوار آوريد
         بسى آفرين بر سياوش بخواند            كه خسرو بچهره جز او را نماند
         ز پهلو برفتند آزادگان            سپهبد سران و گرانمايگان‏
         بشاهى برو آفرين خواندند            همه زرّ و گوهر بر افشاندند
         جهان را چنين است ساز و نهاد            ز يك دست بستد بديگر بداد
         بدرديم ازين رفتن اندر فريب            زمانى فراز و زمانى نشيب‏
         اگر دل توان داشتن شادمان            بشادى چرا نگذرانى زمان‏
         بخوشى بناز و بخوبى ببخش            مكن روز را بر دل خويش رخش‏
         ترا داد و فرزند را هم دهد            درختى كه از بيخ تو برجهد
         نبينى كه گنجش پر از خواستست            جهانى بخوبى بياراستست‏
         كمى نيست در بخشش دادگر            فزونى بخوردست انده مخور
                        كى‏خسرو
                        پادشاهى كى‏خسرو شست سال بود
         بپاليز چون بركشد سرو شاخ            سر شاخ سبزش برآيد ز كاخ‏
         ببالاى او شاد باشد درخت            چو بيندش بينا دل و نيك بخت‏
         سزد گر گمانى برد بر سه چيز            كزين سه گذشتى چه چيزست نيز
         هنر با نژادست و با گوهرست            سه چيزست و هر سه ببند اندرست‏
         هنر كى بود تا نباشد گهر            نژاده بسى ديده‏اى بى‏هنر
         گهر آنك از فرّ يزدان بود            نيازد به بد دست و بد نشنود
         نژاد آنك باشد ز تخم پدر            سزد كايد از تخم پاكيزه بر
         هنر گر بياموزى از هر كسى            بكوشى و پيچى ز رنجش بسى‏
         ازين هر سه گوهر بود مايه دار            كه زيبا بود خلعت كردگار
         چو هر سه بيابى خرد بايدت            شناسنده نيك و بد بايدت‏
         چو اين چار با يك تن آيد بهم            براسايد از آز و ز رنج و غم‏
         مگر مرگ كز مرگ خود چاره نيست            وزين بدتر از بخت پتياره نيست‏
         جهانجوى ازين چار بد بى‏نياز            همش بخت سازنده بود از فراز
                        [ آفرين كردن مهتران، كى‏خسرو را]
          سخن راند گويا بدين داستان            دگر گويد از گفته باستان‏
         كنون باز گردم بآغاز كار            كه چون بود كردار آن شهريار
         چو تاج بزرگى بسر بر نهاد            ازو شاد شد تاج و او نيز شاد
         بهر جاى ويرانى آباد كرد            دل غمگنان از غم آزاد كرد
         از ابر بهاران بباريد نم            ز روى زمين زنگ بزدود غم‏
         جهان گشت پر سبزه و رود آب            سر غمگنان اندر آمد بخواب‏
         زمين چون بهشتى شد آراسته            ز داد و ز بخشش پر از خواسته‏
                        شاهنامه، ص: 305
         چو جمّ و فريدون بياراست گاه            ز داد و ز بخشش نياسود شاه‏
         جهان شد پر از خوبى و ايمنى            ز بد بسته شد دست اهريمنى‏
         فرستادگان آمد از هر سوى            ز هر نامدارى و هر پهلوى‏
         پس آگاهى آمد سوى نيمروز            بنزد سپهدار گيتى فروز
         كه خسرو ز توران بايران رسيد            نشست از بر تخت كو را سزيد
         بياراست رستم بديدار شاه            ببيند كه تا هست زيباى گاه‏
         ابا زال سام نريمان بهم            بزرگان كابل همه بيش و كم‏
         سپاهى كه شد دشت چون آبنوس            بدرّيد هر گوش ز آواى كوس‏
         سوى شهر ايران گرفتند راه            زواره فرامرز و پيل و سپاه‏
         بپيش اندرون زال با انجمن            درفش بنفش از پس پيل تن‏
         پس آگاهى آمد بر شهريار            كه آمد ز ره پهلوان سوار
         زواره فرامرز و دستان سام            بزرگان كه هستند با جاه و نام‏
         دل شاه شد زان سخن شادمان            سراينده را گفت كاباد مان‏
         كه اويست پروردگار پدر            و زويست پيدا بگيتى هنر
         بفرمود تا گيو و گودرز و طوس            برفتند با ناى رويين و كوس‏
         تبيره بر آمد ز درگاه شاه            همه بر نهادند گردان كلاه‏
         يكى لشكر از جاى برخاستند            پذيره شدن را بياراستند
         ز پهلو بپهلو پذيره شدند            همه با درفش و تبيره شدند
         برفتند پيشش بدو روزه راه            چنين پهلوانان و چندين سپاه‏
         درفش تهمتن چو آمد پديد            بخورشيد گرد سپه بر دميد
         خروش آمد و ناله بوق و كوس            ز قلب سپه گيو و گودرز و طوس‏
         بپيش گو پيل تن راندند            بشادى برو آفرين خواندند
         گرفتند هر سه ورا در كنار            بپرسيد شيراوژن از شهريار
         ز رستم سوى زال سام آمدند            گشاده دل و شاد كام آمدند
         نهادند سوى فرامرز روى            گرفتند شادى بديدار اوى‏
         و زان جايگه سوى شاه آمدند            بديدار فرخ كلاه آمدند
         چو خسرو گو پيل تن را بديد            سرشكش ز مژگان برخ بر چكيد
         فرود آمد از تخت و كرد آفرين            تهمتن ببوسيد روى زمين‏
         برستم چنين گفت كاى پهلوان            هميشه بدى شاد و روشن روان‏
         بگيتى خردمند و خامش توى            كه پروردگار سياوش توى‏
         سر زال زان پس ببر در گرفت            ز بهر پدر دست بر سر گرفت‏
         گوان را بتخت مهى بر نشاند            بريشان همى نام يزدان بخواند
         نگه كرد رستم سر و پاى اوى            نشست و سخن گفتن و راى اوى‏
         رخش گشت پر خون و دل پر ز درد            ز كار سياوش بسى ياد كرد
         بشاه جهان گفت كاى شهريار            جهان را توى از پدر يادگار
         نديدم من اندر جهان تاج ور            بدين فرّ و مانندگى‏ء پدر
         و زان پس چو از تخت برخاستند            نهادند خوان و مى آراستند
                        شاهنامه، ص: 306
         جهاندار تا نيمى از شب نخفت            گذشته سخنها همه باز گفت‏
                        [ گرديدن كى‏خسرو گرد پادشاهى‏]
          چو خورشيد تيغ از ميان بر كشيد            شب تيره گشت از جهان ناپديد
         تبيره بر آمد ز درگاه شاه            بسر بر نهادند گردان كلاه‏
         چو طوس و چو گودرز و گيو دلير            چو گرگين و گستهم و بهرام شير
         گرانمايگان نزد شاه آمدند            بران نامور بارگاه آمدند
         به نخچير شد شهريار جهان            ابا رستم نامور پهلوان‏
         ز لشكر برفتند آزادگان            چو گيو و چو گودرز كشوادگان‏
         سپاهى كه شد تيره خورشيد و ماه            همى رفت با يوز و با باز شاه‏
         همه بوم ايران سراسر بگشت            بآباد و ويرانى اندر گذشت‏
         هر آن بوم و بر كان نه آباد بود            تبه بود و ويران ز بيداد بود
         درم داد و آباد كردش ز گنج            ز داد و ز بخشش نيامدش رنج‏
         بهر شهر بنشست و بنهاد تخت            چنانچون بود خسرو نيك بخت‏
         همه بدره و جام مى خواستى            بدينار گيتى بياراستى‏
         و زان جا سوى شهر ديگر شدى            همى با مى و تخت و افسر شدى‏
         همى رفت تا آذرابادگان            ابا او بزرگان و آزادگان‏
         گهى باده خورد و گهى تاخت اسپ            بيامد سوى خان آذرگشسپ‏
         جهان آفرين را ستايش گرفت            بآتشكده در نيايش گرفت‏
         بيامد خرامان ازان جايگاه            نهادند سر سوى كاوس شاه‏
         نشستند هر دو بهم شادمان            نبودند جز شادمان يك زمان‏
         چو پر شد سر از جام روشن گلاب            بخواب و بآسايش آمد شتاب‏
                        [ پيمان گشتن كى‏خسرو با كاوس از كين افراسياب‏]
          چو روز درخشان بر آورد چاك            بگسترد ياقوت بر تيره خاك‏
         جهاندار بنشست و كاوس كى            دو شاه سر افراز و دو نيك پى‏
         ابا رستم گرد و دستان بهم            همى گفت كاوس هر بيش و كم‏
         از افراسياب اندر آمد نخست            دو رخ را بخون دو ديده بشست‏
         بگفت آنكه او با سياوش چه كرد            از ايران سراسر بر آورد گرد
         بسى پهلوانان كه بى‏جان شدند            زن و كودك خرد پيچان شدند
         بسى شهر بينى ز ايران خراب            تبه گشته از رنج افراسياب‏
         ترا ايزدى هرچ بايدت هست            ز بالا و از دانش و زور دست‏
         ز فرّ تمامى و نيك اخترى            ز شاهان بهر گونه برترى‏
         كنون از تو سوگند خواهم يكى            نبايد كه پيچى ز داد اندكى‏
         كه پر كين كنى دل ز افراسياب            دمى آتش اندر نيارى بآب‏
         ز خويشى‏ء مادر بدو نگروى            نپيچى و گفت كسى نشمرى‏
         بگنج و فزونى نگيرى فريب            همان گر فراز آيدت گر نشيب‏
         بتاج و بتخت و نگين و كلاه            بگفتار با او نگردى ز راه‏
         بگويم كه بنياد سوگند چيست            خرد را و جان ترا پند چيست‏
         بگويى بدادار خورشيد و ماه            بتيغ و بمهر و بتخت و كلاه‏
                        شاهنامه، ص: 307
         بفرّ و بنيك اخترى ايزدى            كه هرگز نپيچى بسوى بدى‏
         ميانجى نخواهى جز از تيغ و گرز            منش برز دارى و بالاى برز
         چو بشنيد زو شهريار جوان            سوى آتش آورد روى و روان‏
         بدادار دارنده سوگند خورد            بروز سپيد و شب لاژورد
         بخورشيد و ماه و بتخت و كلاه            بمهر و بتيغ و بديهيم شاه‏
         كه هرگز نپيچم سوى مهر اوى            نبينم بخواب اندرون چهر اوى‏
         يكى خطّ بنوشت بر پهلوى            بمشكاب بر دفتر خسروى‏
         گوا بود دستان و رستم برين            بزرگان لشكر همه همچنين‏
         بزنهار بر دست رستم نهاد            چنان خطّ و سوگند و آن رسم و داد
         ازان پس همى خوان و مى خواستند            ز هر گونه مجلس بياراستند
         ببودند يك هفته با رود و مى            بزرگان بايوان كاوس كى‏
         جهاندار هشتم سر و تن بشست            بياسود و جاى نيايش بجست‏
         بپيش خداوند گردان سپهر            برفت آفرين را بگسترد چهر
         شب تيره تا بر كشيد آفتاب            خروشان همى بود ديده پر آب‏
         چنين گفت كاى دادگر يك خداى            جهاندار و روزى ده و رهنماى‏
         بروز جوانى تو كردى رها            مرا بى‏سپاه از دم اژدها
         تو دانى كه سالار توران سپاه            نه پرهيز داند نه شرم گناه‏
         بويران و آباد نفرين اوست            دل بى‏گناهان پر از كين اوست‏
         ببيداد خون سياوش بريخت            بدين مرز باران آتش ببيخت‏
         دل شهرياران پر از بيم اوست            بلا بر زمين تخت و ديهيم اوست‏
         بكين پدر بنده را دست گير            ببخشاى بر جان كاوس پير
         تو دانى كه او را بدى گوهرست            همان بد نژادست و افسونگرست‏
         فراوان بماليد رخ بر زمين            همى خواند بر كردگار آفرين‏
         و زان جايگه شد سوى تخت باز            بر پهلوانان گردن فراز
         چنين گفت كاى نامداران من            جهانگير و خنجرگزاران من‏
         بپيمودم اين بوم ايران بر اسپ            ازين مرز تا خان آذرگشسپ‏
         نديدم كسى را كه دلشاد بود            توانگر بد و بومش آباد بود
         همه خستگانند از افراسياب            همه دل پر از خون و ديده پر آب‏
         نخستين جگر خسته از وى منم            كه پر درد ازويست جان و تنم‏
         دگر چون نيا شاه آزاد مرد            كه از دل همى بر كشد باد سرد
         بايران زن و مرد از و با خروش            ز بس كشتن و غارت و جنگ و جوش‏
         كنون گر همه ويژه يار منيد            بدل سر بسر دوستدار منيد
         بكين پدر بست خواهم ميان            بگردانم اين بد ز ايرانيان‏
         اگر همگنان راى جنگ آوريد            بكوشيد و رسم پلنگ آوريد
         مرا اين سخن پيش بيرون شود            ز جنگ يلان كوه هامون شود
         هران خون كه آيد بكين ريخته            گنهكار او باشد آويخته‏
         و گر كشته گردد كسى زين سپاه            بهشت بلندش بود جايگاه‏
                        شاهنامه، ص: 308
         چه گوييد و اين را چه پاسخ دهيد            همه يك سره راى فرّخ نهيد
         بدانيد كو شد به بد پيش دست            مكافات بد را نشايد نشست‏
         بزرگان بپاسخ بياراستند            بدرد دل از جاى بر خاستند
         كه اى نامدار جهان شاد باش            هميشه ز رنج و غم آزاد باش‏
         تن و جان ما سر بسر پيش تست            غم و شادمانى كم و بيش تست‏
         ز مادر همه مرگ را زاده‏ايم            همه بنده‏ايم ار چه آزاده‏ايم‏
         چو پاسخ چنين يافت از پيل تن            ز طوس و ز گودرز و از انجمن‏
         رخ شاه شد چون گل ارغوان            كه دولت جوان بود و خسرو جوان‏
         بديشان فراوان بكرد آفرين            كه آباد بادا بگردان زمين‏ 
                        [ شمردن كى‏خسرو، پهلوانان را]
          بگشت اندرين نيز گردان سپهر            چو از خوشه خورشيد بنمود چهر
         ز پهلو همه موبدانرا بخواند            سخنهاى بايسته چندى براند
         دو هفته در بار دادن ببست            بنوّى يكى دفتر اندر شكست‏
         بفرمود موبد بروزى دهان            كه گويند نام كهان و مهان‏
         نخستين ز خويشان كاوس كى            صد و ده سپهبد فگندند پى‏
         سزاوار بنوشت نام گوان            چنانچون بود در خور پهلوان‏
         فريبرز كاوسشان پيش رو            كجا بود پيوسته شاه نو
         گزين كرد هشتاد تن نوذرى            همه گرزدار و همه لشكرى‏
         زرسپ سپهبد نگهدارشان            كه بردى بهر كار تيمارشان‏
         كه تاج كيان بود و فرزند طوس            خداوند شمشير و گوپال و كوس‏
         سه ديگر چو گودرز كشواد بود            كه لشكر براى وى آباد بود
         نبيره پسر داشت هفتاد و هشت            دليران كوه و سواران دشت‏
         فروزنده تاج و تخت كيان            فرازنده اختر كاويان‏
         چو شصت و سه از تخمه گژدهم            بزرگان و سالارشان گستهم‏
         ز خويشان ميلاد بد صد سوار            چو گرگين پيروزگر مايه‏دار
         ز تخم لواده چو هشتاد و پنج            سواران رزم و نگهبان گنج‏
         كجا بُرته بودى نگهدارشان            برزم اندرون دست بردارشان‏
         چو سى و سه مهتر ز تخم پشنگ            كه رويين بدى شاهشان روز جنگ‏
         بگاه نبرد او بدى پيش كوس            نگهبان گردان و داماد طوس‏
         ز خويشان شيروى هفتاد مرد            كه بودند گردان روز نبرد
         گزين گوان شهره فرهاد بود            گه رزم سندان پولاد بود
         ز تخم گرازه صد و پنج گرد            نگهبان ايشان هم او را سپرد
         كنارنگ و ز پهلوانان جزين            ردان و بزرگان با آفرين‏
         چنان بد كه موبد ندانست مر            ز بس نامداران با برز و فر
         نوشتند بر دفتر شهريار            همه نامشان تا كى آيد بكار
         بفرمود كز شهر بيرون شوند            ز پهلو سوى دشت و هامون شوند
         سر ماه بايد كه از كرّ ناى            خروش آيد و زخم هندى دراى‏
                        شاهنامه، ص: 309
         همه سر سوى رزم توران نهند            همه شادمانى و سوران نهند
         نهادند سر پيش او بر زمين            همه يك بيك خواندند آفرين‏
         كه ما بندگانيم و شاهى تراست            در گاو تا برج ماهى تراست‏
                        [ گنجها بخشيدن خسرو، پهلوانان را]
          بجايى كه بودند ز اسپان يله            بلشكرگه آورد يك سر گله‏
         بفرمود كان كو كمند افگنست            برزم اندرون گرد و رويين تنست‏
         بپيش فسيله كمند افگنند            سر بادپايان ببند افگنند
         در گنج دينار بگشاد و گفت            كه گنج از بزرگان نشايد نهفت‏
         گه بخشش و كينه شهريار            شود گنج دينار بر چشم خوار
         بمردان همى گنج و تخت آوريم            بخورشيد بار درخت آوريم‏
         چرا برد بايد غم روزگار            كه گنج از پى مردم آيد بكار
         بزرگان ايران از انجمن            نشسته بپيشش همه تن بتن‏
         بياورد صد جامه ديباى روم            همه پيكر از گوهر و زرّ بوم‏
         هم از خزّ و منسوج و هم پرنيان            يكى جام پر گوهر اندر ميان‏
         نهادند پيش سر افراز شاه            چنين گفت شاه جهان با سپاه‏
         كه اينت بهاى سر بى‏بها            پلاشان دژخيم نرّ اژدها
         كجا پهلوان خواند افراسياب            ببيدارى او شود سير خواب‏
         سر و تيغ و اسپش بيارد چو گرد            بلشكرگه ما بروز نبرد
         سبك بيژن گيو بر پاى جست            ميان كشتن اژدها را ببست‏
         همه جامه برداشت وان جام زر            بجام اندرون نيز چندى گهر
         بسى آفرين كرد بر شهريار            كه خرم بدى تا بود روزگار
         و زانجا بيامد بجاى نشست            گرفته چنان جام گوهر بدست‏
         بگنجور فرمود پس شهريار            كه آرد دو صد جامه زرنگار
         صد از خزّ و ديبا و صد پرنيان            دو گلرخ بزنّار بسته ميان‏
         چنين گفت كين هديه آن را دهم            و زان پس بدو نيز ديگر دهم‏
         كه تاج تژاو آورد پيش من            و گر پيش اين نامدار انجمن‏
         كه افراسيابش بسر بر نهاد            ورا خواند بيدار و فرّخ نژاد
         همان بيژن گيو بر جست زود            كجا بود در جنگ بر سان دود
         بزد دست و آن هديها بر گرفت            ازو ماند آن انجمن در شگفت‏
         بسى آفرين كرد و بنشست شاد            كه گيتى بكى خسرو آباد باد
         بفرمود تا با كمر ده غلام            ده اسپ گزيده بزرّين ستام‏
         ز پوشيده رويان ده آراسته            بياورد موبد چنين خواسته‏
         چنين گفت بيدار شاه رمه            كه اسپان و اين خوبرويان همه‏
         كسى را كه چون سر بپيچد تژاو            سزد گر ندارد دل شير گاو
         پرستنده‏اى دارد او روز جنگ            كز آواز او رام گردد پلنگ‏
         برخ چون بهار و ببالا چو سرو            ميانش چو غرو و برفتن تذرو
         يكى ماهرويست نام اسپنوى            سمن پيكر و دلبر و مشك بوى‏
         نبايد زدن چون بيابدش تيغ            كه از تيغ باشد چنان رخ دريغ‏
                        شاهنامه، ص: 310
         بخمّ كمند ار گرفته كمر            بدان سان بيارد مر او را ببر
         بزد دست بيژن بدان هم ببر            بيامد بر شاه پيروزگر
         بشاه جهان بر ستايش گرفت            جهان آفرين را نيايش گرفت‏
         بدو شاد شد شهريار بزرگ            چنين گفت كاى نامدار سترگ‏
         چو تو پهلوان يار دشمن مباد            درخشنده جان تو بى‏تن مباد
         جهاندار ازان پس بگنجور گفت            كه ده جام زرين بيار از نهفت‏
         شمامه نهاده دران جام زر            ده از نقره خام با شش گهر
         پر از مشك جامى ز ياقوت زرد            ز پيروزه ديگر يكى لاژورد
         عقيق و زمرّد برو ريخته            بمشك و گلاب اندر آميخته‏
         پرستنده‏اى با كمر ده غلام            ده اسپ گرانمايه زرّين ستام‏
         چنين گفت كين هديه آن را كه تاو            بود در تنش روز جنگ تژاو
         سرش را بدين بارگاه آورد            بپيش دلاور سپاه آورد
         ببر زد بدين گيو گودرز دست            ميان رزم آن پهلوان را ببست‏
         گرانمايه خوبان و آن خواسته            ببردند پيش وى آراسته‏
         همى خواند بر شهريار آفرين            كه بى‏تو مبادا كلاه و نگين‏
         و زان پس بگنجور فرمود شاه            كه ده جام زرّين بنه پيش گاه‏
         برو ريز دينار و مشك و گهر            يكى افسرى خسروى با كمر
         چنين گفت كين هديه آن را كه رنج            ندارد دريغ از پى نام و گنج‏
         از ايدر شود تا در كاسه‏رود            دهد بر روان سياوش درود
         ز هيزم يكى كوه بيند بلند            فزونست بالاى او ده كمند
         چنان خواست كان ره كسى نسپرد            از ايران بتوران كسى نگذرد
         دليرى از ايران ببايد شدن            همه كاسه‏رود آتش اندر زدن‏
         بدان تا گر آنجا بود رزمگاه            پس هيزم اندر نماند سپاه‏
         همان گيو گفت اين شكار منست            بر افروختن كوه كار منست‏
         اگر لشكر آيد نترسم ز رزم            برزم اندرون كرگس آرم ببزم‏
         [ ره لشكر از برف آسان كنم            دل ترك از آن هراسان كنم‏]
         همه خواسته گيو را داد شاه            بدو گفت كاى نامدار سپاه‏
         كه بى‏تيغ تو تاج روشن مباد            چنين باد و بى‏بت برهمن مباد
         بفرمود صد ديبه رنگ رنگ            كه گنجور پيش آورد بى‏درنگ‏
         هم از گنج صد دانه خوشاب جست            كه آب فسردست گفتى درست‏
         ز پرده پرستار پنج آوريد            سر جعد از افسر شده ناپديد
         چنين گفت كين هديه آن را سزاست            كه بر جان پاكش خرد پادشاست‏
         دليرست و بينا دل و چرب گوى            نه بر تابد از شير در جنگ روى‏
         پيامى برد نزد افراسياب            ز بيمش نيارد بديده در آب‏
         ز گفتار او پاسخ آرد بمن            كه دانيد ازين نامدار انجمن‏
         بيازيد گرگين ميلاد دست            بدان راه رفتن ميان را ببست‏
         پرستار و آن جامه زرنگار            بياورد با گوهر شاهوار
                        شاهنامه، ص: 311
         ابر شهريار آفرين كرد و گفت            كه با جان خسرو خرد باد جفت‏
         چو روى زمين گشت چون پرّ زاغ            ز افراز كوه اندر آمد چراغ‏
         سپهبد بيامد بايوان خويش            برفتند گردان سوى خان خويش‏
         مى آورد و رامشگران را بخواند            همه شب همى زرّ و گوهر فشاند
                        [ فرستادن كى‏خسرو رستم را به زمين هند]
          چو از روز شد كوه چون سندروس            بابر اندر آمد خروش خروس‏
         تهمتن بيامد بدرگاه شاه            ز تركان سخن رفت و ز تاج و گاه‏
         زواره فرامرز با او بهم            همى رفت هر گونه از بيش و كم‏
         چنين گفت رستم بشاه زمين            كه اى نامبردار با آفرين‏
         بزاولستان در يكى شهر بود            كزان بوم و بر تور را بهر بود
         منوچهر كرد آن ز تركان تهى            يكى خوب جايست با فرّهى 
         چو كاوس شد بى‏دل و پير سر            بيفتاد ازو نام شاهى و فر
         همى باژ و ساوش بتوران برند            سوى شاه ايران همى ننگرند
         فراوان بدان مرز پيلست و گنج            تن بى‏گناهان از ايشان برنج‏
         ز بس كشتن و غارت و تاختن            سر از باژ تركان بر افراختن‏
         كنون شهريارى بايران تراست            تن پيل و چنگال شيران تراست‏
         يكى لشكرى بايد اكنون بزرگ            فرستاد با پهلوانى سترگ‏
         اگر باژ نزديك شاه آورند            وگر سر بدين بارگاه آورند
         چو آن مرز يك سر بدست آوريم            بتوران زمين بر شكست آوريم‏
         برستم چنين پاسخ آورد شاه            كه جاويد بادى كه اينست راه‏
         ببين تا سپه چند بايد بكار            تو بگزين ازين لشكر نامدار
         زمينى كه پيوسته مرز تست            بهاى زمين در خور ارز تست‏
         فرامرز را ده سپاهى گران            چنان چون ببايد ز جنگ آوران‏
         گشاده شود كار بر دست اوى            بكام نهنگان رسد شست اوى‏
         رخ پهلوان گشت از آن آبدار            بسى آفرين خواند بر شهريار
         بفرمود خسرو بسالار بار            كه خوان از خورشگر كند خواستار
         مى آورد و رامشگران را بخواند            و ز آواز بلبل همى خيره ماند
         سران با فرامرز و با پيل تن            همى باده خوردند بر ياسمن‏
         غريونده ناى و خروشنده چنگ            بدست اندرون دسته بوى و رنگ‏
         همه تازه روى و همه شاد دل            ز درد و غمان گشته آزاد دل‏
         ز هر گونه گفتارها راندند            سخنهاى شاهان بسى خواندند
         كه هر كس كه در شاهى او داد داد            شود در دو گيتى ز كردار شاد
         همان شاه بيدادگر در جهان            نكوهيده باشد بنزد مهان‏
         بگيتى بماند ازو نام بد            همان پيش يزدان سرانجام بد
         كسى را كه پيشه بجز داد نيست            چنو در دو گيتى دگر شاد نيست‏
                        [ آراستن كى‏خسرو، سپاه خود را]
          چو خورشيد تابان بر آمد ز كوه            سراينده آمد ز گفتن ستوه‏
         تبيره بر آمد ز درگاه شاه            رده بر كشيدند بر بارگاه‏
         ببستند بر پيل رويينه خم            بر آمد خروشيدن گاودم‏
                        شاهنامه، ص: 312
         نهادند بر كوهه پيل تخت            ببار آمد آن خسروانى درخت‏
         بيامد نشست از بر پيل شاه            نهاده بسر بر ز گوهر كلاه‏
         يكى طوق پر گوهر شاهوار            فروهشته از تاج دو گوشوار
         بزد مهره بر كوهه ژنده پيل            زمين شد بكردار درياى نيل‏
         ز تيغ و ز گرز و ز كوس و ز گرد            سيه شد زمين آسمان لاژورد
         تو گفتى بدام اندرست آفتاب            و گر گشت خمّ سپهر اندر آب‏
         همى چشم روشن عنان را نديد            سپهر و ستاره سنان را نديد
         ز درياى ساكن چو برخاست موج            سپاه اندر آمد همى فوج فوج‏
         سراپرده بردند ز ايوان بدشت            سپهر از خروشيدن آسيمه گشت‏
         همى زد ميان سپه پيل گام            ابا زنگ زرّين و زرّين ستام‏
         يكى مهره در جام بر دست شاه            بكيوان رسيده خروش سپاه‏
         چو بر پشت پيل آن شه نامور            زدى مهره بر جام و بستى كمر
         نبودى بهر پادشاهى روا            نشستن مگر بر در پادشا
         ازان نامور خسرو سركشان            چنين بود در پادشاهى نشان‏
         همى بود بر پيل در پهن دشت            بدان تا سپه پيش او بر گذشت‏
         نخستين فريبرز بد پيش رو            كه بگذشت پيش جهاندار نو
         ابا گرز و با تاج و زرينه كفش            پس پشت خورشيد پيكر درفش‏
         يكى باره‏اى بر نشسته سمند            بفتراك بر حلقه كرده كمند
         همى رفت با باد و با برز و فرّ             سپاهش همه غرقه در سيم و زر
         برو آفرين كرد شاه جهان            كه بيشى ترا باد و فرّ مهان‏
         بهر كار بخت تو پيروز باد            بباز آمدن باد پيروز و شاد
         پس شاه گودرز كشواد بود            كه با جوشن و گرز پولاد بود
         درفش از پس پشت او شير بود            كه جنگش بگرز و بشمشير بود
         بچپ بر همى رفت رهّام نيو            سوى راستش چون سر افراز گيو
         پس پشت شيدوش يل با درفش            زمين گشته از شير پيكر بنفش‏
         هزار از پس پشت آن سرفراز            عناندار با نيزه‏هاى دراز
         يكى گرگ پيكر درفشى سياه            پس پشت گيو اندرون با سپاه‏
         درفش جهانجوى رهّام ببر            كه بفراخته بود سر تا بابر
         پس بيژن اندر درفشى دگر            پرستارفش بر سرش تاج زر
         نبيره پسر داشت هفتاد و هشت            از ايشان نبد جاى بر پهن دشت‏
         پس هر يك اندر دگرگون درفش            جهان گشته بد سرخ و زرد و بنفش‏
         تو گفتى كه گيتى همه زير اوست            سر سروران زير شمشير اوست‏
         چو آمد بنزديكى‏ء تخت شاه            بسى آفرين خواند بر تاج و گاه‏
         بگودرز بر شاه كرد آفرين            چه بر گيو و بر لشكرش همچنين‏
         پس پشت گودرز گستهم بود            كه فرزند بيدار گژدهم بود
         يكى نيزه بودى بچنگش بجنگ            كمان يار او بود و تير خدنگ‏
         ز بازوش پيكان بزندان بدى            همى در دل سنگ و سندان بدى‏
                                                 شاهنامه، ص: 313
         ابا لشكرى گشن و آراسته            پر از گرز و شمشير و پر خواسته‏
         يكى ماه پيكر درفش از برش            بابر اندر آورده تابان سرش‏
         همى خواند بر شهريار آفرين            ازو شاد شد شاه ايران زمين‏
         پس گستهم اشكش تيز گوش            كه با زور و دل بود و با مغز و هوش‏
         يكى گرزدار از نژاد هماى            براهى كه جستيش بودى بپاى‏
         سپاهش ز گردان كوچ و بلوچ            سگاليده جنگ و بر آورده خوچ‏
         كسى در جهان پشت ايشان نديد            برهنه يك انگشت ايشان نديد
         درفشى بر آورده پيكر پلنگ            همى از درفشش بباريد جنگ‏
         بسى آفرين كرد بر شهريار            بدان شادمان گردش روزگار
         نگه كرد كى‏خسرو از پشت پيل            بديد آن سپه را زده بر دو ميل‏
         پسند آمدش سخت و كرد آفرين            بدان بخت بيدار و فرّخ نگين‏
         ازان پس در آمد سپاهى گران            همه نامداران جوشن‏وران‏
         سپاهى كز ايشان جهاندار شاه            همى بود شادان دل و نيك خواه‏
         گزيده پس اندرش فرهاد بود            كزو لشكر خسرو آباد بود
         سپه را بكردار پروردگار            بهر جاى بودى بهر كار يار
         يكى پيكر آهو درفش از برش            بدان سايه آهو اندر سرش‏
         سپاهش همه تيغ هندى بدست            زره سغدى و زين تركى نشست‏
         چو ديد آن نشست و سر گاه نو            بسى آفرين خواند بر شاه نو
         گرازه سر تخمه گيوگان            همى رفت پر خاشجوى و ژكان‏
         درفشى پس پشت پيكر گراز            سپاهى كمند افگن و رزمساز
         سواران جنگى و مردان دشت            بسى آفرين كرد و اندر گذشت‏
         از آن شادمان شد كه بودش پسند            بزين اندرون حلقه‏هاى كمند
         دمان از پسش زنگه شاوران            بشد با دليران و كنداوران‏
         درفشى پس پشت پيكر هماى            سپاهى چو كوه رونده ز جاى‏
         هرانكس كه از شهر بغداد بود            كه با نيزه و تيغ پولاد بود
         همه برگذشتند زير هماى            سپهبد همى داشت بر پيل جاى‏
         بسى زنگه بر شاه كرد آفرين            بران برز و بالا و تيغ و نگين‏
         ز پشت سپهبد فرامرز بود            كه با فرّ و با گرز و با ارز بود
         ابا كوس و پيل و سپاهى گران            همه رزم جويان و كنداوران‏
         ز كشمير و ز كابل و نيمروز            همه سرفرازان گيتى فروز
         درفشى كجا چون دلاور پدر            كه كس را ز رستم نبودى گذر
         سرش هفت همچون سر اژدها            تو گفتى ز بند آمدستى رها
         بيامد بسان درختى ببار            يكى آفرين خواند بر شهريار
         دل شاه گشت از فرامرز شاد            همى كرد با او بسى پند ياد
         بدو گفت پرورده پيل تن            سر افراز باشد بهر انجمن‏
         تو فرزند بيدار دل رستمى            ز دستان سامى و از نيرمى‏
         كنون سربسر هندوان مر تراست            ز قنوج تا سيستان مر تراست‏
                        شاهنامه، ص: 314
         گر ايدونك با تو نجويند جنگ            بر ايشان مكن كار تاريك و تنگ‏
         بهر جايگه يار درويش باش            همه راد با مردم خويش باش‏
         ببين نيك تا دوستدار تو كيست            خردمند و اندوه‏گسار تو كيست‏
         بخوبى بياراى و فردا مگوى            كه كژّى پشيمانى آرد بروى‏
         ترا دادم اين پادشاهى بدار            بهر جاى خيره مكن كارزار
         مشو در جوانى خريدار گنج            ببى رنج كس هيچ منماى رنج‏
         مجو ايمنى در سراى فسوس            كه گه سندروسست و گاه آبنوس‏
         ز تو نام بايد كه ماند بلند            نگر دل ندارى بگيتى نژند
         مرا و ترا روز هم بگذرد            دمت چرخ گردان همى بشمرد
         دلت شاد بايد تن و جان درست            سه ديگر ببين تا چه بايدت جست‏
         جهان آفرين از تو خشنود باد            دل بد سگالت پر از دود باد
         چو بشنيد پند جهاندار نو            پياده شد از باره تيز رو
         زمين را ببوسيد و بردش نماز            بتابيد سر سوى راه دراز
         بسى آفرين خواند بر شاه نو            كه هر دم فزون باش چون ماه نو
         تهمتن دو فرسنگ با او برفت            همى مغزش از رفتن او بتفت‏
         بياموختش بزم و رزم و خرد            همى خواست كش روز رامش برد
         پر از درد ازان جايگه باز گشت            بسوى سراپرده آمد ز دشت‏
         سپهبد فرود آمد از پيل مست            يكى باره تيزتگ بر نشست‏
         گرازان بيامد به پرده سراى            سرى پر ز باد و دلى پر ز راى‏
         چو رستم بيامد بياورد مى            بجام بزرگ اندر افگند پى‏
         همى گفت شادى ترا مايه بس            بفردا نگويد خردمند كس‏
         كجا سلم و تور و فريدون كجاست            همه ناپديدند با خاك راست‏
         بپوييم و رنجيم و گنج آگنيم            بدل بر همى آرزو بشكنيم‏
         سرانجام زو بهره خاكست و بس            رهايى نيابد ازو هيچ كس‏
         شب تيره سازيم با جام مى            چو روشن شود بشمرد روز پى‏
         بگوييم تا بركشد ناى طوس            تبيره بر آرند با بوق و كوس‏
         ببينيم تا دست گردان سپهر            بدين جنگ سوى كه يازد بمهر
         بكوشيم و ز كوشش ما چه سود            كز آغاز بود آنچ بايست بود
                        گفتار اندر داستان فرود سياوش‏
         جهانجوى چون شد سر افراز و گرد            سپه را بدشمن نشايد سپرد
         سرشك اندر آيد بمژگان ز رشك            سرشكى كه درمان نداند پزشك‏
         كسى كز نژاد بزرگان بود            ببيشى بماند سترگ آن بود
         چو بى‏كام دل بنده بايد بدن            بكام كسى داستانها زدن‏
         سپهبد چو خواند ورا دوستدار            نباشد خرد با دلش سازگار
         گرش ز آرزو باز دارد سپهر            همان آفرينش نخواند بمهر
                        شاهنامه، ص: 315
         ورا هيچ خوبى نخواهد بدل            شود آرزوهاى او دلگسل‏
         و ديگر كش از بن نباشد خرد            خردمندش از مردمان نشمرد
         چو اين داستان سربسر بشنوى            ببينى سرمايه بد خوى‏
                        [ گفتار اندر رفتن توس به تركستان‏]
          چو خورشيد بنمود بالاى خويش            نشست از بر تند بالاى خويش‏
         بزير اندر آورد برج بره            چنين تا زمين زرد شد يك سره‏
         تبيره برآمد ز درگاه طوس            همان ناله بوق و آواى كوس‏
         ز كشور بر آمد سراسر خروش            زمين پر خروش و هوا پر ز جوش‏
         از آواز اسپان و گرد سپاه            بشد قيرگون روى خورشيد و ماه‏
         ز چاك سليح و ز آواى پيل            تو گفتى بياگند گيتى بنيل‏
         هوا سرخ و زرد و كبود و بنفش            ز تابيدن كاويانى درفش‏
         بگردش سواران گودرزيان            ميان اندرون اختر كاويان‏
         سپهدار با افسر و گرز و ناى            بيامد ز بالاى پرده سراى‏
         بشد طوس با كاويانى درفش            بپاى اندرون كرده زرينه كفش‏
         يكى پيل پيكر درفش از برش            بابر اندر آورده تابان سرش‏
         بزرگان كه با طوق و افسر بدند            جهانجوى و ز تخم نوذر بدند
         برفتند يك سر چو كوهى سياه            گرازان و تازان بنزديك شاه‏
         بفرمود تا نامداران گرد            ز لشكر سپهبد سوى شاه برد
         چو لشكر همه نزد شاه آمدند            دمان با درفش و كلاه آمدند
         بديشان چنين گفت بيدار شاه            كه طوس سپهبد بپيش سپاه‏
         بپايست با اختر كاويان            بفرمان او بست بايد ميان‏
         بدو داد مهرى بپيش سپاه            كه سالار اويست و جوينده راه‏
         بفرمان او بود بايد همه            كجا بندها زو گشايد همه‏
         بدو گفت مگذر ز پيمان من            نگه دار آيين و فرمان من‏
         نيازرد بايد كسى را براه            چنينست آيين تخت و كلاه‏
         كشاورز گر مردم پيشه‏ور            كسى كو بلشكر نبندد كمر
         نبايد كه بر وى وزد باد سرد            مكوش ايچ جز با كسى همنبرد
         نبايد نمودن ببى رنج رنج            كه بر كس نماند سراى سپنج‏
         گذر زى كلات ايچ گونه مكن            گر آن ره روى خام گردد سخن‏
         روان سياوش چو خورشيد باد            بدان گيتيش جاى اميد باد
         پسر بودش از دخت پيران يكى            كه پيدا نبود از پدر اندكى‏
         برادر بمن نيز ماننده بود            جوان بود و همسال و فرخنده بود
         كنون در كلاتست و با مادرست            جهانجوى با فرّ و با لشكرست‏
         نداند كسى را ز ايران بنام            ازان سو نبايد كشيدن لگام‏
         سپه دارد و نامداران جنگ            يكى كوه بر راه دشوار و تنگ‏
         همو مرد جنگست و گرد و سوار            بگوهر بزرگ و بتن نامدار
         براه بيابان ببايد شدن            نه نيكو بود راه شيران زدن‏
         چنين گفت پس طوس با شهريار            كه از راى تو نگذرد روزگار
                        شاهنامه، ص: 316
         براهى روم كم تو فرمان دهى            نيايد ز فرمان تو جز بهى‏
         سپهبد بشد تيز و برگشت شاه            سوى كاخ با رستم و با سپاه‏
         يكى مجلس آراست با پيل تن            رد و موبد و خسرو راى زن‏
         فراوان سخن گفت ز افراسياب            ز رنج تن خويش و ز درد باب‏
         ز آزردن مادر پارسا            كه با ما چه كرد آن بد پر جفا
         مرا زى شبانان بى‏مايه داد            ز من كس ندانست نام و نژاد
         فرستادم اين بار طوس و سپاه            ازين پس من و تو گذاريم راه‏
         جهان بر بدانديش تنگ آوريم            سر دشمنان زير سنگ آوريم‏
         ورا پيل تن گفت كين غم مدار            به كام تو گردد همه روزگار
         و زان روى منزل بمنزل سپاه            همى رفت و پيش اندر آمد دو راه‏
         ز يك سو بيابان بى‏آب و نم            كلات از دگر سوى و راه چرم‏
         بماندند بر جاى پيلان و كوس            بدان تا بيايد سپهدار طوس‏
         كدامين پسند آيدش زين دو راه            بفرمان رود هم بران ره سپاه‏
         چو آمد بر سركشان طوس نرم            سخن گفت ازان راه بى‏آب و گرم‏
         بگودرز گفت اين بيابان خشك            اگر گرد عنبر دهد باد مشك‏
         چو رانيم روزى به تندى دراز            بآب و بآسايش آيد نياز
         همان به كه سوى كلات و چرم            برانيم و منزل كنيم از مَيم 
         چپ و راست آباد و آب روان            بيابان چه جوييم و رنج روان‏
         مرا بود روزى بدين ره گذر            چو گژدهم پيش سپه راهبر
         نديديم ازين راه رنجى دراز            مگر بود لختى نشيب و فراز
         بدو گفت گودرز پر مايه شاه            ترا پيش رو كرد پيش سپاه‏
         بران ره كه گفت او سپه را بران            نبايد كه آيد كسى را زيان‏
         نبايد كه گردد دل آزرده شاه            بد آيد ز آزار او بر سپاه‏
         بدو گفت طوس اى گو نامدار            ازين گونه انديشه در دل مدار
         كزين شاه را دل نگردد دژم            سزد گر ندارى روان جفت غم‏
         همان به كه لشكر بدين سو بريم            بيابان و فرسنگها نشمريم‏
         بدين گفته بودند همداستان            برين بر نزد نيز كس داستان‏
         براندند ازان راه پيلان و كوس            بفرمان و راى سپهدار طوس‏
                        [ آگاهى يافتن فرود از آمدن توس‏]
          پس آگاهى آمد بنزد فرود            كه شد روى خورشيد تابان كبود
         ز نعل ستوران و ز پاى پيل            جهان شد بكردار درياى نيل‏
         چو بشنيد ناكار ديده جوان            دلش گشت پر درد و تيره روان‏
         بفرمود تا هرچ بودش يله            هيونان و ز گوسفندان گله‏
         فسيله ببند اندر آرند نيز            نماند ايچ بر كوه و بر دشت چيز
         همه پاك سوى سپدكوه برد            ببند اندرون سوى انبوه برد
         جريره زنى بود مام فرود            ز بهر سياوش دلش پر ز دود
         بر مادر آمد فرود جوان            بدو گفت كاى مام روشن روان‏
         از ايران سپاه آمد و پيل و كوس            بپيش سپه در سر افراز طوس‏
                        شاهنامه، ص: 317
         چه گويى چه بايد كنون ساختن            نبايد كه آرد يكى تاختن‏
         جريره بدو گفت كاى رزمساز            بدين روز هرگز مبادت نياز
         بايران برادرت شاه نوست            جهاندار و بيدار كى‏خسروست‏
         ترا نيك داند بنام و گهر            زهم خون و ز مهره يك پدر
         برادرت گر كينه جويد همى            روان سياوش بشويد همى‏
         گر او كينه جويد همى از نيا            ترا كينه زيباتر و كيميا
         برت را بخفتان رومى بپوش            برو دل پر از جوش و سر پر خروش‏
         بپيش سپاه برادر برو            تو كين‏خواه نو باش و او شاه نو
         كه زيبد كزين غم بنالد پلنگ            ز دريا خروشان بر آيد نهنگ‏
         و گر مرغ با ماهيان اندر آب            بخوانند نفرين به افراسياب‏
         كه اندر جهان چون سياوش سوار            نبندد كمر نيز يك نامدار
         بگردى و مردى و جنگ و نژاد            باورنگ و فرهنگ و سنگ و بداد
         بدو داد پيران مرا از نخست            و گر نه ز تركان همى زن نجست‏
         نژاد تو از مادر و از پدر            همه تاج دار و همه نامور
         تو پور چنان نامور مهترى            ز تخم كيانى و كى منظرى‏
         كمر بست بايد بكين پدر            بجاى آوريدن نژاد و گهر
         چنين گفت ازان پس بمادر فرود            كز ايران سخن با كه بايد سرود
         كه بايد كه باشد مرا پايمرد            ازين سرفرازان روز نبرد
         كز ايشان ندانم كسى را بنام            نيامد بر من درود و پيام‏
         بدو گفت ز ايدر برو با تخوار            مدار اين سخن بر دل خويش خوار
         كز ايران كه و مه شناسد همه            بگويد نشان شبان و رمه‏
         ز بهرام و ز زنگه شاوران            نشان جو ز گردان و جنگ آوران‏
         هميشه سر و نام تو زنده باد            روان سياوش فروزنده باد
         ازين هر دو هرگز نگشتى جداى            كنارنگ بودند و او پادشاى‏
         نشان خواه ازين دو گو سرفراز            كز ايشان مرا و ترا نيست راز
         سران را و گردنكشان را بخوان            مى و خلعت آراى و بالا و خوان‏
         ز گيتى برادر ترا گنج بس            همان كين و آيين به بيگانه كس‏
         سپه را تو باش اين زمان پيش رو            توى كينه خواه جهاندار نو
         ترا پيش بايد بكين ساختن            كمر بر ميان بستن و تاختن‏
         بدو گفت راى تو اى شير زن            درفشان كند دوده و انجمن‏
         چو برخاست آواى كوس از چرم            جهان كرد چون آبنوس از مَيَم 
         يكى ديده‏بان آمد از ديده‏گاه            سخن گفت با او ز ايران سپاه‏
         كه دشت و در و كوه پر لشكرست            تو خورشيد گويى ببند اندرست‏
         ز دربند دژ تا بيابان گنگ            سپاهست و پيلان و مردان جنگ‏
         فرود از در دژ فروهشت بند            نگه كرد لشكر ز كوه بلند
         و زان پس بيامد در دژ ببست            يكى باره تيز رو بر نشست‏                         [ رفتن فرود و تخواره به ديدن سپاه‏]
          برفتند پويان تخوار و فرود            جوان را سر بخت بر گرد بود
                        شاهنامه، ص: 318
         از افراز چون كژّ گردد سپهر            نه تندى بكار آيد از بن نه مهر
         گزيدند تيغ يكى بر ز كوه            كه ديدار بد يك سر ايران گروه‏
         جوان با تخوار سراينده گفت            كه هر چت بپرسم نبايد نهفت‏
         كنارنگ و ز هرك دارد درفش            خداوند گوپال و زرّينه كفش‏
         چو بينى به من نام ايشان بگوى            كسى را كه دانى از ايران بروى‏
         سواران رسيدند بر تيغ كوه            سپاه اندر آمد گروها گروه‏
         سپردار با نيزه‏ور سى هزار            همه رزمجوى از در كارزار
         سوار و پياده بزرّين كمر            همه تيغ دار و همه نيزه‏ور
         ز بس ترگ زرّين و زرّين درفش            ز گوپال زرّين و زرّينه كفش‏
         تو گفتى به كان اندرون زر نماند            بر آمد يكى ابر و گوهر فشاند
         ز بانگ تبيره ميان دو كوه            دل كرگس اندر هوا شد ستوه‏
         چنين گفت كاكنون درفش مهان            بگو و مدار ايچ گونه نهان‏
         بدو گفت كان پيل پيكر درفش            سواران و آن تيغهاى بنفش‏
         كرا باشد اندر ميان سپاه            چنين آلت ساز و اين دستگاه‏
         چو بشنيد گفتار او را تخوار            چنين داد پاسخ كه اى شهريار
         پس پشت طوس سپهبد بود            كه در كينه پيكار او بد بود
         درفشى پس پشت او ديگرست            چو خورشيد تابان بدو پيكرست‏
         برادر پدر تست با فرّ و كام            سپهبد فريبرز كاوس نام‏
         پسش ماه پيكر درفشى بزرگ            دليران بسيار و گردى سترگ‏
         ورا نام گستهم گژدهم خوان            كه لرزان بود پيل ازو ز استخوان‏
         پسش گرگ پيكر درفشى دراز            بگردش بسى مردم رزمساز
         بزير اندرش زنگه شاوران            دليران و گردان و كنداوران‏
         درفشى پرستار پيكر چو ماه            تنش لعل و جعد از حرير سياه‏
         ورا بيژن گيو راند همى            كه خون بآسمان بر فشاند همى‏
         درفشى كجا پيكرش هست ببر            همى بشكند زو ميان هژبر
         ورا گرد شيدوش دارد بپاى            چو كوهى همى اندر آيد ز جاى‏
         درفش گرازست پيكر گراز            سپاهى كمند افگن و رزم ساز
         درفشى كجا پيكرش گاوميش            سپاه از پس و نيزه داران ز پيش‏
         چنان دان كه آن شهره فرهاد راست            كه گويى مگر با سپهرست راست‏
         درفشى كجا پيكرش ديزه گرگ            نشان سپهدار گيو سترگ‏
         درفشى كجا شير پيكر بزر            كه گودرز كشواد دارد بسر
         درفشى پلنگست پيكر گراز            پس ريونيزست با كام و ناز
         درفشى كجا آهويش پيكرست            كه نستوه گودرز با لشكرست‏
         درفشى كجا غرم دارد نشان            ز بهرام گودرز كشوادگان‏
         همه شير مردند و گرد و سوار            يكايك بگويم درازست كار
         چو يك يك بگفت از نشان گوان            بپيش فرود آن شه خسروان‏
         مهان و كهان را همه بنگريد            ز شادى رخش همچو گل بشكفيد
                        شاهنامه، ص: 319
         چو ايرانيان از بر كوهسار            بديدند جاى فرود و تخوار
         بر آشفت از يشان سپهدار طوس            فرو داشت بر جاى پيلان و كوس‏
         چنين گفت كز لشكر نامدار            سوارى ببايد كنون نيك يار
         كه جوشان شود زين ميان گروه            برد اسپ تا بر سر تيغ كوه‏
         ببيند كه آن دو دلاور كيند            بران كوه سر بر ز بهر چيند
         گر ايدونك از لشكر ما يكيست            زند بر سرش تازيانه دويست‏
         و گر ترك باشند و پرخاش جوى            ببندد كشانش بيارد بروى‏
         و گر كشته آيد سپارد بخاك            سزد گر ندارد ازان بيم و باك‏
         ورايدونك باشد ز كار آگهان            كه بشمرد خواهد سپه را نهان‏
         همانجا بدو نيم بايد زدن            فرو هشتن از كوه باز آمدن‏
                        [ آمدن بهرام به نزد فرود به كوه‏]
          بسالار بهرام گودرز گفت            كه اين كار بر من نشايد نهفت‏
         روم هرچ گفتى بجاى آورم            سر كوه يك سر بپاى آورم‏
         بزد اسپ و راند از ميان گروه            پر انديشه بنهاد سر سوى كوه‏
         چنين گفت پس نامور با تخوار            كه اين كيست كامد چنين خوار خوار
         همانا نينديشد از ما همى            بتندى بر آيد ببالا همى‏
         يكى باره‏اى بر نشسته سمند            بفتراك بر بسته دارد كمند
         چنين گفت پس راى زن با فرود            كه اين را بتندى نبايد بسود
         بنام و نشانش ندانم همى            ز گودرزيانش گمانم همى‏
         چو خسرو ز توران بايران رسيد            يكى مغفر شاه شد ناپديد
         گمانى همى آن برم بر سرش            زره تا ميان خسروانى برش‏
         ز گودرز دارد همانا نژاد            يكى لب بپرسش ببايد گشاد
         چو بهرام بر شد ببالاى تيغ            بغرّيد برسان غرّنده ميغ‏
         چه مردى بدو گفت بر كوهسار            نبينى همى لشكر بى‏شمار
         همى نشنوى ناله بوق و كوس            نترسى ز سالار بيدار طوس‏
         فرودش چنين پاسخ آورد باز            كه تندى نديدى تو تندى مساز
         سخن نرم گوى اى جهان ديده مرد            مياراى لب را بگفتار سرد
         نه تو شير جنگى و من گور دشت            برين گونه بر ما نشايد گذشت‏
         فزونى ندارى تو چيزى ز من            بگردى و مردى و نيروى تن‏
         سر و دست و پاى و دل و مغز و هوش            زبانى سراينده و چشم و گوش‏
         نگه كن بمن تا مرا نيز هست            اگر هست بيهوده منماى دست‏
         سخن پرسمت گر تو پاسخ دهى            شوم شاد اگر راى فرّخ نهى‏
         بدو گفت بهرام برگوى هين            تو بر آسمانى و من بر زمين‏
         فرود آن زمان گفت سالار كيست            برزم اندرون نامبردار كيست‏
         بدو گفت بهرام سالار طوس            كه با اختر كاويانست و كوس‏
         ز گردان چو گودرز و رهام و گيو            چو گرگين و شيدوش و فرهاد نيو
         چو گستهم و چون زنگه شاوران            گرازه سر مرد كنداوران‏
         بدو گفت كز چه ز بهرام نام            نبردى و بگذاشتى كار خام‏
                        شاهنامه، ص: 320
         ز گودرزيان ما بدوييم شاد            مرا زو نكردى بلب هيچ ياد
         بدو گفت بهرام كاى شير مرد            چنين ياد بهرام با تو كه كرد
         چنين داد پاسخ مر او را فرود            كه اين داستان من ز مادر شنود
         مرا گفت چون پيشت آيد سپاه            پذيره شو و نام بهرام خواه‏
         دگر نامدارى ز كنداوران            كجا نام او زنگه شاوران‏
         همانند همشيرگان پدر            سزد گر بريشان بجويى گذر
         بدو گفت بهرام كاى نيكبخت            تويى بار آن خسروانى درخت‏
         فرودى تو اى شهريار جوان            كه جاويد بادى به روشن روان‏
         بدو گفت كآرى فرودم درست            ازان سرو افگنده شاخى برست‏
         بدو گفت بهرام بنماى تن            برهنه نشان سياوش بمن‏
         به بهرام بنمود بازو فرود            ز عنبر بگل بر يكى خال بود
         كزان گونه بتگر بپرگار چين            نداند نگاريد كس بر زمين‏
         بدانست كو از نژاد قباد            ز تخم سياوش دارد نژاد
         برو آفرين كرد و بردش نماز            بر آمد ببالاى تند و دراز
         فرود آمد از اسپ شاه جوان            نشست از بر سنگ روشن روان‏
         ببهرام گفت اى سرافراز مرد            جهاندار و بيدار و شير نبرد
         دو چشم من ار زنده ديدى پدر            همانا نگشتى ازين شادتر
         كه ديدم ترا شاد و روشن روان            هنرمند و بينا دل و پهلوان‏
         بدان آمدستم بدين تيغ كوه            كه از نامداران ايران گروه‏
         بپرسم ز مردى كه سالار كيست            برزم اندرون نامبردار كيست‏
         يكى سور سازم چنانچون توان            ببينم بشادى رخ پهلوان‏
         ز اسپ و ز شمشير و گرز و كمر            ببخشم ز هر چيز بسيار مر
         و زان پس گرايم به پيش سپاه            بتوران شوم داغ دل كينه‏خواه‏
         سزاوار اين جستن كين منم            بجنگ آتش تيز بر زين منم‏
         سزد گر بگويى تو با پهلوان            كه آيد برين سنگ روشن روان‏
         بباشيم يك هفته ايدر بهم            سگاليم هر گونه از بيش و كم‏
         بهشتم چو بر خيزد آواى كوس            بزين اندر آيد سپهدار طوس‏
         ميان را ببندم بكين پدر            يكى جنگ سازم بدرد جگر
         كه با شير جنگ آشنايى دهد            ز نر پرّ كرگس گوايى دهد
         كه اندر جهان كينه را زين نشان            نبندد ميان كس ز گردنكشان‏
         بدو گفت بهرام كاى شهريار            جوان و هنرمند و گرد و سوار
         بگويم من اين هرچ گفتى بطوس            بخواهش دهم نيز بر دست بوس‏
         و ليكن سپهبد خردمند نيست            سر و مغز او از در پند نيست‏
         هنر دارد و خواسته هم نژاد            نيارد همى بر دل از شاه ياد
         بشوريد با گيو و گودرز و شاه            ز بهر فريبرز و تخت و كلاه‏
         همى گويد از تخمه نوذرم            جهان را بشاهى خود اندر خورم‏
         سزد گر بپيچد ز گفتار من            گرايد بتندى ز كردار من‏
                        شاهنامه، ص: 321
         جز از من هر آن كس كه آيد برت            نبايد كه بيند سر و مغفرت‏
         كه خودكامه مرديست بى‏تار و پود            كسى ديگر آيد نيارد درود
         و ديگر كه با ما دلش نيست راست            كه شاهى همى با فريبرز خواست‏
         مرا گفت بنگر كه بر كوه كيست            چو رفتى مپرسش كه از بهر چيست‏
         بگرز و بخنجر سخن گوى و بس            چرا باشد اين روز بر كوه كس‏
         بمژده من آيم چنو گشت رام            ترا پيش لشكر برم شادكام‏
         و گر جز ز من ديگر آيد كسى            نبايد بدو بودن ايمن بسى‏
         نيايد بر تو بجر يك سوار            چنينست آيين اين نامدار
         چو آيد ببين تا چه آيدت راى            در دژ ببند و مپرداز جاى‏
         يكى گرز پيروزه دسته بزر            فرود آن زمان بر كشيد از كمر
         بدو داد و گفت اين ز من يادگار            همى دار تا خود كى آيد بكار
         چو طوس سپهبد پذيرد خرام            بباشيم روشن دل و شادكام‏
         جزين هديه‏ها باشد و اسپ و زين            بزر افسر و خسروانى نگين‏
                        [ باز آمدن بهرام نزد توس‏]
          چو بهرام برگشت با طوس گفت            كه با جان پاكت خرد باد جفت‏
         بدان كان فرودست فرزند شاه            سياوش كه شد كشته بر بى‏گناه‏
         نمود آن نشانى كه اندر نژاد            ز كاوس دارند و ز كى‏قباد
         ترا شاه كى‏خسرو اندرز كرد            كه گرد فرود سياوش مگرد
         چنين داد پاسخ ستمكاره طوس            كه من دارم اين لشكر و بوق و كوس‏
         ترا گفتم او را بنزد من آر            سخن هيچ گونه مكن خواستار
         گر او شهريارست پس من كيم            برين كوه گويد ز بهر چيم‏
         يكى ترك زاده چو زاغ سياه            برين گونه بگرفت راه سپاه‏
         نبينم ز خودكامه گودرزيان            مگر آنك دارد سپه را زيان‏
         بترسيدى از بى‏هنر يك سوار            نه شير ژيان بود بر كوهسار
         سپه ديد و بر گشت سوى فريب            بخيره سپردى فراز و نشيب‏
         و زان پس چنين گفت با سركشان            كه اى نامداران گردنكشان‏
         يكى نامور خواهم و نامجوى            كز ايدر نهد سوى آن ترك روى‏
         سرش را ببرّد بخنجر ز تن            بپيش من آرد بدين انجمن‏
         ميان را ببست اندران ريونيز            همى زان نبردش سر آمد قفيز
         بدو گفت بهرام كاى پهلوان            مكن هيچ بر خيره تيره روان‏
         بترس از خداوند خورشيد و ماه            دلت را بشرم آور از روى شاه‏
         كه پيوند اويست و همزاد اوى            سواريست نام آور و جنگجوى‏
         كه گر يك سوار از ميان سپاه            شود نزد آن پر هنر پور شاه‏
         ز چنگش رهايى نيابد بجان            غم آرى همى بر دل شادمان‏
         سپهبد شد آشفته از گفت اوى            نبد پند بهرام يل جفت اوى‏
         بفرمود تا نامبردار چند            بتازند نزديك كوه بلند
         ز گردان فراوان برون تاختند            نبرد ورا گردن افراختند
         بديشان چنين گفت بهرام گرد            كه اين كار يك سر مداريد خرد
                        شاهنامه، ص: 322
         بدان كوه سر خويش كى‏خسروست            كه يك موى او به ز صد پهلوست‏
         هران كس كه روى سياوش بديد            نيارد ز ديدار او آرميد
         چو بهرام داد از فرود اين نشان            ز ره بازگشتند گردنكشان‏                         [ كشته شدن ريونيز بر دست فرود]
          بيامد دگر باره داماد طوس            همى كرد گردون برو بر فسوس‏
         ز راه چرم بر سپدكوه شد            دلش پر جفا بود نستوه شد
         چو از تيغ بالا فرودش بديد            ز قربان كمان كيان بر كشيد
         چنين گفت با رزم ديده تخوار            كه طوس آن سخنها گرفتست خوار
         كه آمد سوارى و بهرام نيست            مرا دل درشتست و پدرام نيست‏
         ببين تا مگر يادت آيد كه كيست            سراپاى در آهن از بهر چيست‏
         چنين داد پاسخ مر او را تخوار            كه اين ريونيزست گرد و سوار
         [ چهل خواهرستش چو خرم بهار            پسر خود جزين نيست اندر تبار]
         فريبنده و ريمن و چاپلوس            دلير و جوانست و داماد طوس‏
         چنين گفت با مرد بينا فرود            كه هنگام جنگ اين نبايد شنود
         [ چو آيد بپيكار كنداوران            بخوابمش بر دامن خواهران‏]
         [ بدو گر كند باد كلكم گذار            اگر زنده ماند بمردم مدار]
         بتير اسپ بى‏جان كنم گر سوار            چه گويى تو اى كارديده تخوار
         بدو گفت بر مرد بگشاى بر            مگر طوس را زو بسوزد جگر
         بداند كه تو دل بياراستى            كه با او همى آشتى خواستى‏
         چنين با تو بر خيره جنگ آورد            همى بر برادرت ننگ آورد
         چو از دور نزديك شد ريونيز            بزه بر كشيد آن خمانيده شيز
         ز بالا خدنگى بزد بر برش            كه بر دوخت با ترگ رومى سرش‏
         بيفتاد و بر گشت زو اسپ تيز            بخاك اندر آمد سر ريونيز
         ببالا چو طوس از ميم بنگريد            شد آن كوه بر چشم او ناپديد
         چنين داستان زد يكى پر خرد            كه از خوى بد كوه كيفر برد
                        [ كشته شدن زراسپ از دست فرود]
          چنين گفت پس پهلوان با زرسپ            كه بفروز دل را چو آذرگشسپ‏
         سليح سواران جنگى بپوش            بجان و تن خويشتن دار گوش‏
         تو خواهى مگر كين آن نامدار            و گر نه نبينم كسى خواستار
         زرسپ آمد و ترگ بر سر نهاد            دلى پر ز كين و لبى پر ز باد
         خروشان باسپ اندر آورد پاى            بكردار آتش در آمد ز جاى‏
         چنين گفت شير ژيان با تخوار            كه آمد دگرگون يكى نامدار
         ببين تا شناسى كه اين مرد كيست            يكى شهريارست اگر لشكريست‏
         چنين گفت با شاه جنگى تخوار            كه آمد گه گردش روزگار
         كه اين پور طوسست نامش زرسپ            كه از پيل جنگى نگرداند اسپ‏
         كه جفتست با خواهر ريونيز            بكين آمدست اين جهانجوى نيز
         چو بيند برو بازوى و مغفرت            خدنگى ببايد گشاد از برت‏
         بدان تا بخاك اندر آيد سرش            نگون اندر آيد ز باره برش‏
         بداند سپهدار ديوانه طوس            كه ايدر نبوديم ما بر فسوس‏
                        شاهنامه، ص: 323
         فرود دلاور بر انگيخت اسپ            يكى تير زد بر ميان زرسپ‏
         كه با كوهه زين تنش را بدوخت            روانش ز پيكان او برفروخت‏
         بيفتاد و بر گشت ازو بادپاى            همى شد دمان و دنان باز جاى‏
                        [ جنگ توس با فرود]
          خروشى بر آمد ز ايران سپاه            ز سر بر گرفتند گردان كلاه‏
         دل طوس پر خون و ديده پر اب            بپوشيد جوشن هم اندر شتاب‏
         ز گردان جنگى بناليد سخت            بلرزيد برسان برگ درخت‏
         نشست از بر زين چو كوهى بزرگ            كه بنهند بر پشت پيلى سترگ‏
         عنان را بپيچيد سوى فرود            دلش پر ز كين و سرش پر ز دود
         تخوار سراينده گفت آن زمان            كه آمد بر كوه كوهى دمان‏
         سپهدار طوسست كامد بجنگ            نتابى تو با كار ديده نهنگ‏
         برو تا در دژ ببنديم سخت            ببينيم تا چيست فرجام بخت‏
         چو فرزند و داماد او را برزم            تبه كردى اكنون مينديش بزم‏
         فرود جوان تيز شد با تخوار            كه چون رزم پيش آيد و كارزار
         چه طوس و چه شير و چه پيل ژيان            چه جنگى نهنگ و چه ببر بيان‏
         بجنگ اندرون مرد را دل دهند            نه بر آتش تيز بر گل نهند
         چنين گفت با شاهزاده تخوار            كه شاهان سخن را ندارند خوار
         تو هم يك سوارى اگر ز آهنى            همى كوه خارا ز بن بر كنى‏
         از ايرانيان نامور سى هزار            برزم تو آيند بر كوهسار
         نه دژ ماند اينجا نه سنگ و نه خاك            سراسر ز جا اندر آرند پاك‏
         [ و گر طوس را زين گزندى رسد            به خسرو ز دردش نژندى رسد]
         بكين پدرت اندر آيد شكست            شكستى كه هرگز نشايدش بست‏
         بگردان عنان و مينداز تير            بدژ شو مبر رنج بر خيره خير
         سخن هرچ از پيش بايست گفت            نگفت و همى داشت اندر نهفت‏
         ز بى‏مايه دستور ناكاردان            ورا جنگ سود آمد و جان زيان‏
         فرود جوان را دژ آباد بود            بدژ در پرستنده هفتاد بود
         همه ماهرويان بباره بدند            چو ديباى چينى نظاره بدند
         ازان بازگشتن فرود جوان            از يشان همى بود تيره روان‏
         چنين گفت با شاهزاده تخوار            كه گر جست خواهى همى كارزار
         نگر نامور طوس را نشكنى            ترا آن به آيد كه اسپ افگنى‏
         و ديگر كه باشد مر او را زمان            نيايد بيك چوبه تير از كمان‏
         چو آمد سپهبد برين تيغ كوه            بيايد كنون لشكرش همگروه‏
         ترا نيست در جنگ پاياب اوى            نديدى بروهاى پرتاب اوى‏
         فرود از تخوار اين سخنها شنيد            كمان را بزه كرد و اندر كشيد
         خدنگى بر اسپ سپهبد بزد            چنان كز كمان سواران سزد
         نگون شد سر تازى و جان بداد            دل طوس پر كين و سر پر ز باد
         بلشكرگه آمد بگردن سپر            پياده پر از گرد و آسيمه سر
         گواژه همى زد پس او فرود            كه اين نامور پهلوان را چه بود
                        شاهنامه، ص: 324
         كه ايدون ستوه آمد از يك سوار            چگونه چمد در صف كارزار
         پرستندگان خنده بر داشتند            همى از چرم نعره بر داشتند
         كه پيش جوانى يكى مرد پير            ز افراز غلتان شد از بيم تير
         سپهبد فرود آمد از كوه سر            برفتند گردان پر اندوه سر
         كه اكنون تو باز آمدى تندرست            بآب مژه رخ نبايست شست‏
         بپيچيد زان كار پر مايه گيو            كه آمد پياده سپهدار نيو
         چنين گفت كين را خود اندازه نيست            رخ نامداران برين تازه نيست‏
         اگر شهريارست با گوشوار            چه گيرد چنين لشكر گشن خوار
         نبايد كه باشيم همداستان            به هر گونه كو زند داستان‏
         اگر طوس يك بار تندى نمود            زمانه پر آزار گشت از فرود
         همه جان فداى سياوش كنيم            نبايد كه اين بد فرامش كنيم‏
         زرسپ گرانمايه زو شد بباد            سوارى سر افراز نوذر نژاد
         بخونست غرقه تن ريونيز            ازين بيش خوارى چه بينيم نيز
         گرو پور جمّست و مغز قباد            بنادانى اين جنگ را برگشاد
                        [ رزم گيو با فرود]
          همى گفت و جوشن همى بست گرم            همى بر تنش بر بدرّيد چرم‏
         نشست از بر اژدهاى دژم            خرامان بيامد براه چرم‏
         فرود سياوش چو او را بديد            يكى باد سرد از جگر بر كشيد
         همى گفت كين لشكر رزمساز            ندانند راه نشيب و فراز
         همه يك ز ديگر دلاورترند            چو خورشيد تابان بدو پيكرند
         و ليكن خرد نيست با پهلوان            سر بى‏خرد چون تن بى‏روان‏
         نباشند پيروز ترسم بكين            مگر خسرو آيد بتوران زمين‏
         بكين پدر جمله پشت آوريم            مگر دشمنان را به مشت آوريم‏
         بگو كين سوار سر افراز كيست            كه بر دست و تيغش ببايد گريست‏
         نگه كرد ز افراز بالا تخوار            ببى دانشى بر چمن رست خوار
         بدو گفت كين اژدهاى دژم            كه مرغ از هوا اندر آرد بدم‏
         كه دست نياى تو پيران ببست            دو لشكر ز تركان بهم بر شكست‏
         بسى بى‏پدر كرد فرزند خرد            بسى كوه و رود و بيابان سپرد
         پدر نيز ازو شد بسى بى‏پسر            بپى بسپرد گردن شير نر
         بايران برادرت را او كشيد            بجيحون گذر كرد و كشتى نديد
         ورا گيو خوانند پيلست و بس            كه در رزم درياى نيلست و بس‏
         چو بر زه بشست اندر آرى گره            خدنگت نيابد گذر بر زره‏
         سليح سياوش بپوشد بجنگ            نترسد ز پيكان تير خدنگ‏
         بكش چرخ و پيكان سوى اسپ ران            مگر خسته گردد هيون گران‏
         پياده شود باز گردد مگر            كشان چون سپهبد بگردن سپر
         كمان را بزه كرد جنگى فرود            پس آن قبضه چرخ بر كف بسود
         بزد تير بر سينه اسپ گيو            فرود آمد از باره بر گشت نيو
         ز بام سپدكوه خنده بخاست            همى مغز گيو از گواژه بكاست‏
                        شاهنامه، ص: 325
         برفتند گردان همه پيش گيو            كه يزدان سپاس اى سپهدار نيو
         كه اسپست خسته تو خسته نه‏يى            توان شد دگر بار بسته نه‏يى‏
         بر گيو شد بيژن شير مرد            فراوان سخنها بگفت از نبرد
         كه اى باب شيراوژن تيز چنگ            كجا پيل با تو نرفتى بجنگ‏
         چرا ديد پشت ترا يك سوار            كه دست تو بودى بهر كارزار
         ز تركى چنين اسپ خسته بدست            برفتى سراسيمه برسان مست‏
         بدو گفت چون كشته شد بارگى            بدو دادمى سر به يكبارگى‏
         همى گفت گفتارهاى درشت            چو بيژن چنان ديده بنمود پشت‏
         برآشفت گيو از گشاد برش            يكى تازيانه بزد بر سرش‏
         بدو گفت نشنيدى از رهنماى            كه با رزمت انديشه بايد بجاى‏
         نه تو مغز دارى نه راى و خرد            چنين گفت را كس بكيفر برد
         دل بيژن آمد ز تندى بدرد            بدادار دارنده سوگند خورد
         كه زين را نگردانم از پشت اسپ            مگر كشته آيم بكين زرسپ‏
         و ز آنجا بيامد دلى پر ز غم            سرى پر ز كينه بر گستهم‏
         كز اسپان تو باره‏اى دستكش            كجا بر خرامد بافراز خوش‏
         بده تا بپوشم سليح نبرد            يكى تا پديد آيد از مرد مرد
         يكى ترك رفتست بر تيغ كوه            بدين سان نظاره برو بر گروه‏
         چنين داد پاسخ كه اين نيست روى            ابر خيره گرد بلاها مپوى‏
         زرسپ سپهدار چون ريونيز            سپهبد كه گيتى ندارد بچيز
         پدرت آنكه پيل ژيان بشكرد            بگردنده گردون همى ننگرد
         ازو بازگشتند دل پر ز درد            كس آورد با كوه خارا نكرد
         مگر پر كرگس بود رهنماى            و گر نه بران دژ كه پويد بپاى‏
         بدو گفت بيژن كه مشكن دلم            كنون يال و بازو ز هم بگسلم‏
         يكى سخت سوگند خوردم بماه            بدادار گيهان و ديهيم شاه‏
         كزين ترك من بر نگردانم اسپ            زمانم سرايد مگر چون زرسپ‏
         بدو گفت پس گستهم راه نيست            خرد خود ازين تيزى آگاه نيست‏
         جهان پر فراز و نشيبست و دشت            گر ايدونك زينجا ببايد گذشت‏
         مرا بار گير اينك جوشن كشد            دو ماندست اگر زين يكى را كشد
         نيابم دگر نيز همتاى اوى            برنگ و تگ و زور و بالاى اوى‏
         بدو گفت بيژن بكين زرسپ            پياده بپويم نخواهم خود اسپ‏
         چنين داد پاسخ بدو گستهم            كه مويى نخواهم ز تو بيش و كم‏
         مرا گر بود بارگى ده هزار            همه موى پر از گوهر شاهوار
         ندارم بدين از تو آن را دريغ            نه گنج و نه جان و نه اسپ و نه تيغ‏
         برو يك بيك بارگيها ببين            كدامت به آيد يكى بر گزين‏
         بفرماى تا زين بر آن كت هواست            بسازند اگر كشته آيد رواست‏
         يكى رخش بودش بكردار گرگ            كشيده زهار و بلند و سترگ‏
         ز بهر جهانجوى مرد جوان            برو بر فگندند برگستوان‏
                        شاهنامه، ص: 326
         دل گيو شد زان سخن پر ز دود            چو انديشه كرد از گشاد فرود
         فرستاد و مر گستهم را بخواند            بسى داستانهاى نيكو براند
         فرستاد درع سياوش برش            همان خسروانى يكى مغفرش‏
         بياورد گستهم درع نبرد            بپوشيد بيژن بكردار گرد
         بسوى سپدكوه بنهاد روى            چنانچون بود مردم جنگجوى‏                         [ جنگ بيژن با فرود]
          چنين گفت شاه جوان با تخوار            كه آمد بنوّى يكى نامدار
         نگه كن ببين تا ورا نام چيست            بدين مرد جنگى كه خواهد گريست‏
         بخسرو تخوار سراينده گفت            كه اين را ز ايران كسى نيست جفت‏
         كه فرزند گيوست مردى دلير            بهر رزم پيروز باشد چو شير
         ندارد جز او گيو فرزند نيز            گراميترستش ز گنج و ز چيز
         تو اكنون سوى بارگى دار دست            دل شاه ايران نشايد شكست‏
         و ديگر كه دارد همى آن زره            كجا گيو زد بر ميان بر گره‏
         برو تير و ژوپين نيابد گذار            سزد گر پياده كند كارزار
         تو با او بسنده نباشى بجنگ            نگه كن كه الماس دارد بچنگ‏
         بزد تير بر اسپ بيژن فرود            تو گفتى باسپ اندرون جان نبود
         بيفتاد و بيژن جدا گشت ازوى            سوى تيغ با تيغ بنهاد روى‏
         يكى نعره زد كاى سوار دلير            بمان تا ببينى كنون رزم شير
         ندانى كه بى‏اسپ مردان جنگ            بيايند با تيغ هندى بچنگ‏
         ببينى مرا گر بمانى بجاى            به پيكار ازين پس نيايدت راى‏
         چو بيژن همى بر نگشت از فرود            فرود اندر آن كار تندى نمود
         يكى تير ديگر بيانداخت شير            سپر بر سر آورد مرد دلير
         سپر بر دريد و زره را نيافت            ازو روى بيژن بپستى نتافت‏
         ازان تند بالا چو بر سر كشيد            بزد دست و تيغ از ميان بر كشيد
         فرود گرانمايه زو باز گشت            همه باره دژ پر آواز گشت‏
         دوان بيژن آمد پس پشت اوى            يكى تيغ بد تيز در مشت اوى‏
         به برگستوان بر زد و كرد چاك            گرانمايه اسپ اندر آمد بخاك‏
         به دربند حصن اندر آمد فرود            دليران در دژ ببستند زود
         ز باره فراوان بباريد سنگ            بدانست كان نيست جاى درنگ‏
         خروشيد بيژن كه اى نامدار            ز مردى پياده دلير و سوار
         چنين بازگشتى و شرمت نبود            دريغ آن دل و نام جنگى فرود
         بيامد بر طوس زان رزمگاه            چنين گفت كاى پهلوان سپاه‏
         سزد گر برزم چنين يك دلير            شود نامبردار يك دشت شير
         اگر كوه خارا ز پيكان اوى            شود آب و دريا بود كان اوى‏
         سپهبد نبايد كه دارد شگفت            ازين برتر اندازه نتوان گرفت‏
         سپهبد بدارنده سوگند خورد            كزين دژ برآرم بخورشيد گرد
         بكين زرسپ گرامى سپاه            بر آرم بسازم يكى رزمگاه‏
         تن ترك بدخواه بى‏جان كنم            ز خونش دل سنگ مرجان كنم‏
                        شاهنامه، ص: 327
                        [ كشته شدن فرود]
          چو خورشيد تابنده شد ناپديد            شب تيره بر چرخ لشكر كشيد
         دليران دژدار مردى هزار            ز سوى كلات اندر آمد سوار
         در دژ ببستند زين روى تنگ            خروش جرس خاست و آواى زنگ‏
         جريره بتخت گرامى بخفت            شب تيره با درد و غم بود جفت‏
         بخواب آتشى ديد كز دژ بلند            بر افروختى پيش آن ارجمند
         سراسر سپدكوه بفروختى            پرستنده و دژ همى سوختى‏
         دلش گشت پر درد و بيدار گشت            روانش پر از درد و تيمار گشت‏
         بباره بر آمد جهان بنگريد            همه كوه پر جوشن و نيزه ديد
         رخش گشت پر خون و دل پر ز دود            بيامد به بالين فرخ فرود
         بدو گفت بيدار گرد اى پسر            كه ما را بد آمد ز اختر بسر
         سراسر همه كوه پر دشمنست            در دژ پر از نيزه و جوشنست‏
         بمادر چنين گفت جنگى فرود            كه از غم چه دارى دلت پر ز دود
         مرا گر زمانه شدست اسپرى            زمانه ز بخشش فزون نشمرى‏
         بروز جوانى پدر كشته شد            مرا روز چون روز او گشته شد
         بدست گروى آمد او را زمان            سوى جان من بيژن آمد دمان‏
         بكوشم نميرم مگر غرم وار            نخواهم ز ايرانيان زينهار
         سپه را همه ترگ و جوشن بداد            يكى ترگ رومى بسر بر نهاد
         ميانرا بخفتان رومى ببست            بيامد كمان كيانى بدست‏
         چو خورشيد تابنده بنمود چهر            خرامان بر آمد بخم سپهر
         ز هر سو بر آمد خروش سران            گراييدن گرزهاى گران‏
         غو كوس با ناله كرّ ناى            دم ناى سرغين و هندى دراى‏
         برون آمد از باره دژ فرود            دليران تركان هران كس كه بود
         ز گرد سواران و ز گرز و تير            سر كوه شد همچو درياى قير
         نبد هيچ هامون و جاى نبرد            همى كوه و سنگ اسپ را خيره كرد
         ازين گونه تا گشت خورشيد راست            سپاه فرود دلاور بكاست‏
         فراز و نشيبش همه كشته شد            سر بخت مرد جوان گشته شد
         بدو خيره ماندند ايرانيان            كه چون او نديدند شير ژيان‏
         ز تركان نماند ايچ با او سوار            نديد ايچ تنها رخ كارزار
         عنان را بپيچيد و تنها برفت            ز بالا سوى دژ خراميد تفت‏
         چو رهام و بيژن كمين ساختند            فراز و نشيبش همى تاختند
         چو بيژن پديد آمد اندر نشيب            سبك شد عنان و گران شد ركيب‏
         فرود جوان ترگ بيژن بديد            بزد دست و تيغ از ميان بر كشيد
         چو رهام گرد اندر آمد به پشت            خروشان يكى تيغ هندى به مشت‏
         بزد بر سر كتف مرد دلير            فرود آمد از دوش دستش به زير
         چو از وى جدا گشت بازوى و دوش            همى تاخت اسپ و همى زد خروش‏
         بنزديك دژ بيژن اندر رسيد            بزخمى پى باره او بريد
         پياده خود و چند زان چاكران            تبه گشته از چنگ كنداوران‏
                        شاهنامه، ص: 328
         بدژ در شد و در ببستند زود            شد آن نامور شير جنگى فرود
         بشد با پرستندگان مادرش            گرفتند پوشيدگان در برش‏
         بزارى فگندند بر تخت عاج            نبد شاه را روز هنگام تاج‏
         همه غاليه موى و مشكين كمند            پرستنده و مادر از بن بكند
         همى كند جان آن گرامى فرود            همه تخت مويه همه حصن رود
         چنين گفت چون لب ز هم برگرفت            كه اين موى كندن نباشد شگفت‏
         كنون اندر آيند ايرانيان            به تاراج دژ پاك بسته ميان‏
         پرستندگان را اسيران كنند            دژ و باره كوه ويران كنند
         دل هر يك بر من بسوزد همى            ز جانم رخش بر فروزد همى‏
         همه پاك بر باره بايد شدن            تن خويش را بر زمين بر زدن‏
         كجا بهر بيژن نماند يكى            نمانم من ايدر مگر اندكى‏
         كُشنده تن و جان من درد اوست            پرستار و گنجم چه در خورد اوست‏
         بگفت اين و رخسارگان كرد زرد            بر آمد روانش بتيمار و درد
         ببازيگرى ماند اين چرخ مست            كه بازى بر آرد به هفتاد دست‏
         زمانى بخنجر زمانى به تيغ            زمانى بباد و زمانى بميغ‏
         زمانى بدست يكى ناسزا            زمانى خود از درد و سختى رها
         زمانى دهد تخت و گنج و كلاه            زمانى غم و رنج و خوارى و چاه‏
         همى خورد بايد كسى را كه هست            منم تنگ دل تا شدم تنگ دست‏
         اگر خود نزادى خردمند مرد            نديدى ز گيتى چنين گرم و سرد
         ببايد به كورى و ناكام زيست            برين زندگانى ببايد گريست‏
         سرانجام خاكست بالين اوى            دريغ آن دل و راى و آيين اوى‏
                        [ كشتن جريره خود را]
          پرستندگان بر سر دژ شدند            همه خويشتن بر زمين بر زدند
         يكى آتشى خود جريره فروخت            همه گنجها را بآتش بسوخت‏
         يكى تيغ بگرفت زان پس بدست            در خانه تازى اسپان ببست‏
         شكمشان بدرّيد و ببريد پى            همى ريخت از ديده خوناب و خوى‏
         بيامد ببالين فرّخ فرود            يكى دشنه با او چو آب كبود
         دو رخ را بروى پسر بر نهاد            شكم بر دريد و برش جان بداد
         در دژ بكندند ايرانيان            بغارت ببستند يك سر ميان‏
         چو بهرام نزديك آن باره شد            از اندوه يَكسر دلش پاره شد
         بايرانيان گفت كين از پدر            بسى خوارتر مرد و هم زارتر
         كشنده سياوش چاكر نبود            ببالينش بر كشته مادر نبود
         همه دژ سراسر بر افروخته            همه خان و مان كنده و سوخته‏
         بايرانيان گفت كز كردگار            بترسيد و ز گردش روزگار
         ببد بس درازست چنگ سپهر            ببيدادگر بر نگردد بمهر
         ز كى‏خسرو اكنون نداريد شرم            كه چندان سخن گفت با طوس نرم‏
         بكين سياوش فرستادتان            بسى پند و اندرزها دادتان‏
         ز خون برادر چو آگه شود            همه شرم و آزم كوته شود
                        شاهنامه، ص: 329
         ز رهّام و ز بيژن تيز مغز            نيايد بگيتى يكى كار نغز
         همانگه بيامد سپهدار طوس            براه كلات اندر آورد كوس‏
         چو گودرز و چون گيو كنداوران            ز گردان ايران سپاهى گران‏
         سپهبد بسوى سپدكوه شد            و زان جا بنزديك انبوه شد
         چو آمد ببالين آن كشته زار            بران تخت با مادر افگنده خوار
         بيك دست بهرام پر آب چشم            نشسته ببالين او پر ز خشم‏
         بدست دگر زنگه شاوران            برو انجمن گشته كنداوران‏
         گوى چون درختى بران تخت عاج            بديدار ماه و ببالاى ساج‏
         سياوش بد خفته بر تخت زر            ابا جوشن و تيغ و گرز و كمر
         برو زار بگريست گودرز و گيو            بزرگان چو گرگين و بهرام نيو
         رخ طوس شد پر ز خون جگر            ز درد فرود و ز درد پسر
         كه تندى پشيمانى آردت بار            تو در بوستان تخم تندى مكار
         چنين گفت گودرز با طوس و گيو            همان نامداران و گردان نيو
         كه تندى نه كار سپهبد بود            سپهبد كه تندى كند بد بود
         جوانى بدين سان ز تخم كيان            بدين فرّ و اين برز و يال و ميان‏
         بدادى بتيزى و تندى بباد            زرسپ آن سپهدار نوذر نژاد
         ز تيزى گرفتار شد ريونيز            نبود از بد بخت ما مانده چيز
         هنر بى‏خرد در دل مرد تند            چو تيغى كه گردد ز زنگار كند
         چو چندين بگفتند آب از دو چشم            بباريد و آمد ز تندى بخشم‏
         چنين پاسخ آورد كز بخت بد            بسى رنج و سختى بمردم رسد
         بفرمود تا دخمه شاهوار            بكردند بر تيغ آن كوهسار
         نهادند زير اندرش تخت زر            بديباى زربفت و زرين كمر
         تن شاهوارش بياراستند            گل و مشك و كافور و مى خواستند
         سرش را بكافور كردند خشك            رخش را بعطر و گلاب و بمشك‏
         نهادند بر تخت و گشتند باز            شد آن شير دل شاه گردن فراز
         زرسپ سر افراز با ريونيز            نهادند در پهلوى شاه نيز
         سپهبد بران ريش كافورگون            بباريد از ديدگان جوى خون‏
         چنينست هر چند مانيم دير            نه پيل سر افراز ماند نه شير
         دل سنگ و سندان بترسد ز مرگ            رهايى نيابد ازو بار و برگ‏
                        [ لشكر كشيدن توس به كاسه‏رود و كشته شدن پلاشان از دست بيژن‏]
          سه روزش درنگ آمد اندر چرم            چهارم بر آمد ز شيپور دم‏
         سپه بر گرفت و بزد ناى و كوس            زمين كوه تا كوه گشت آبنوس‏
         هرانكس كه ديدى ز توران سپاه            بكشتى تنش را فگندى براه‏
         همه مرزها كرد بى‏تار و پود            همى رفت پيروز تا كاسه‏رود
         بدان مرز لشكر فرود آوريد            زمين گشت زان خيمه‏ها ناپديد
         خبر شد بتركان كز ايران سپاه            سوى كاسه‏رود اندر آمد براه‏
         ز تركان بيامد دليرى جوان            پلاشان بيدار دل پهلوان‏
                        شاهنامه، ص: 330
         بيامد كه لشكر همى بنگرد            درفش سران را همى بشمرد
         بلشكرگه اندر يكى كوه بود            بلند و بيك سو ز انبوه بود
         نشسته برو گيو و بيژن بهم            همى رفت هر گونه از بيش و كم‏
         درفش پلاشان ز توران سپاه            بديدار ايشان بر آمد ز راه‏
         چو از دور گيو دلاور بديد            بزد دست و تيغ از ميان بر كشيد
         چنين گفت كامد پلاشان شير            يكى نامدارى سوارى دلير
         شوم گر سرش را ببرّم ز تن            گرش بسته آرم بدين انجمن‏
         بدو گفت بيژن كه گر شهريار            مرا داد خلعت بدين كارزار
         بفرمان مرا بست بايد كمر            برزم پلاشان پرخاشخر
         ببيژن چنين گفت گيو دلير            كه مشتاب در جنگ اين نرّه شير
         نبايد كه با او نتابى بجنگ            كنى روز بر من برين جنگ تنگ‏
         پلاشان چو شير است در مرغزار            جز از مرد جنگى نجويد شكار
         بدو گفت بيژن مرا زين سخن            به پيش جهاندار ننگى مكن‏
         سليح سياوش مرا ده بجنگ            پس آنگه نگه كن شكار پلنگ‏
         بدو داد گيو دلير آن زره            همى بست بيژن زره را گره‏
         يكى باره تيز رو بر نشست            بهامون خراميد نيزه بدست‏
         پلاشان يكى آهو افگنده بود            كبابش بر آتش پراگنده بود
         همى خورد و اسپش چران و چمان            پلاشان نشسته به بازو كمان‏
         چو اسپش ز دور اسپ بيژن بديد            خروشى بر آورد و اندر دميد
         پلاشان بدانست كامد سوار            بيامد بسيچيده كارزار
         يكى بانگ بر زد به بيژن بلند            منم گفت شيراوژن و ديوبند
         بگو آشكارا كه نام تو چيست            كه اختر همى بر تو خواهد گريست‏
         دلاور بدو گفت من بيژنم            برزم اندرون پيل رويين تنم‏
         نياشير جنگى پدر گيو گرد            هم اكنون ببينى ز من دستبرد
         بروز بلا در دم كارزار            تو بر كوه چون گرگ مردار خوار
         همى دود و خاكستر و خون خورى            گه آمد كه لشكر بهامون برى‏
         پلاشان بپاسخ نكرد ايچ ياد            برانگيخت آن پيل تن را چو باد
         سواران بنيزه بر آويختند            يكى گرد تيره بر انگيختند
         سنانهاى نيزه بهم برشكست            يلان سوى شمشير بردند دست‏
         بزخم اندرون تيغ شد لخت لخت            ببودند لرزان چو شاخ درخت‏
         بآب اندرون غرقه شد بارگى            سرانشان غمى گشت يكبارگى‏
         عمود گران بر كشيدند باز            دو شير سرافراز و دو رزمساز
         چنين تا بر آورد بيژن خروش            عمود گران بر نهاده بدوش‏
         بزد بر ميان پلاشان گرد            همه مهره پشت بشكست خرد
         ز بالاى اسپ اندر آمد تنش            نگون شد بر و مغفر و جوشنش‏
         فرود آمد از باره بيژن چو گرد            سر مرد جنگى ز تن دور كرد
         سليح و سر و اسپ آن نامجوى            بياورد و سوى پدر كرد روى‏
                        شاهنامه، ص: 331
         دل گيو بد زان سخن پر ز درد            كه چون گردد آن باد روز نبرد
         خروشان و جوشان بدان ديده‏گاه            كه تا گرد بيژن كى آيد ز راه‏
         همى آمد از راه پور جوان            سر و جوشن و اسپ آن پهلوان‏
         بياورد و بنهاد پيش پدر            بدو گفت پيروز باش اى پسر
         برفتند با شادمانى ز جاى            نهادند سر سوى پرده سراى‏
         بياورد پيش سپهبد سرش            همان اسپ با جوشن و مغفرش‏
         چنان شاد شد زان سخن پهلوان            كه گفتى برافشاند خواهد روان‏
         بدو گفت كاى پور پشت سپاه            سر نامداران و ديهيم شاه‏
         هميشه بزى شاد و برتر منش            ز تو دور بادا بد بدكنش‏
                        [ تنگ شدن ايرانيان از برف‏]
          ازان پس خبر شد بافراسياب            كه شد مرز توران چو درياى آب‏
         سوى كاسه‏رود اندر آمد سپاه            زمين شد ز كين سياوش سياه‏
         سپهبد بپيران سالار گفت            كه خسرو سخن برگشاد از نهفت‏
         مگر كين سخن را پذيره شويم            همه با درفش و تبيره شويم‏
         و گرنه ز ايران بيايد سپاه            نه خورشيد بينيم روشن نه ماه‏
         برو لشكر آور ز هر سو فراز            سخنها نبايد كه گردد دراز
         وزين رو بر آمد يكى تند باد            كه كس را ز ايران نبد رزم ياد
         يكى ابر تند اندر آمد چو گرد            ز سرما همى لب بدندان فسرد
         سراپرده و خيمه‏ها گشت يخ            كشيد از بر كوه بر برف نخ‏
         بيك هفته كس روى هامون نديد            همه كشور از برف شد ناپديد
         خور و خواب و آرامگه تنگ شد            تو گفتى كه روى زمين سنگ شد
         كسى را نبد ياد روز نبرد            همى اسپ جنگى بكشت و بخورد
         تبه شد بسى مردم و چارپاى            يكى را نبد چنگ و بازو بجاى‏
         بهشتم بر آمد بلند آفتاب            جهان شد سراسر چو درياى آب‏
         سپهبد سپه را همى گرد كرد            سخن رفت چندى ز روز نبرد
         كه ايدر سپه شد ز تنگى تباه            سزد گر برانيم ازين رزمگاه‏
         مبادا برين بوم و برها درود            كلات و سپدكوه گر كاسه‏رود
         ز گردان سرافراز بهرام گفت            كه اين از سپهبد نشايد نهفت‏
         تو ما را بگفتار خامش كنى            همى رزم پور سياوش كنى‏
         مكن كژ ابر خيره بر كارِ راست            بيك جان نگه كن كه چندين بكاست‏
         هنوز از بدى تا چه آيدت پيش            بچرم اندرست اين زمان گاوميش‏
         سپهبد چنين گفت كاذرگشسپ            نبد نامورتر ز جنگى زرسپ‏
         بلشكر نگه كن كه چون ريونيز            كه بينى بمردى و ديدار نيز
         نه بر بى‏گنه كشته آمد فرود            نوشته چنين بود بود آنچ بود
         مرا جام ازو پر مى و شير بود            جوان را ز بالا سخن تير بود
         كنون از گذشته نياريم ياد            به بيداد شد كشته او گر بداد
         چو خلعت ستد گيو گودرز ز شاه            كه آن كوه هيزم بسوزد براه‏
                        شاهنامه، ص: 332
         كنونست هنگام آن سوختن            به آتش سپهرى بر افروختن‏
         گشاده شود راه لشكر مگر            بباشد سپه را بروبر گذر
         بدو گفت گيو اين سخن رنج نيست            و گر هست هم رنج بى‏گنج نيست‏
         غمى گشت بيژن بدين داستان            نباشم بدين گفت همداستان‏
         مرا با جوانى نبايد نشست            بپيرى كمر بر ميان تو بست‏
         برنج و بسختى بپرورديم            بگفتار هرگز نيازرديم‏
         مرا برد بايد بدين كار دست            نشايد تو با رنج و من با نشست‏
         بدو گفت گيو آنك من ساختم            بدين كار گردن برافراختم‏
         كنون اى پسر گاه آرايشست            نه هنگام پيرى و بخشايشست‏
         ازين رفتن من مدار ايچ غم            كه من كوه خارا بسوزم بدم‏
         بسختى گذشت از در كاسه‏رود            جهان را همه رنج برف آب بود
         چو آمد بران كوه هيزم فراز            ندانست بالا و پهناش باز
         ز پيكان تير آتشى بر فروخت            بكوه اندر افگند و هيزم بسوخت‏
         ز آتش سه هفته گذرشان نبود            ز تفّ زبانه ز باد و ز دود
         چهارم سپه بر گذشتن گرفت            همان آب و آتش نشستن گرفت‏
                        [ گرفتن بهرام كبوده را]
          سپهبد چو لشكر برو گرد شد            ز آتش براه گر و گرد شد
         سپاه اندر آمد چنانچون سزد            همه كوه و هامون سراپرده زد
         چنانچون ببايست برساختند            ز هر سو طلايه برون تاختند
         گروگرد بودى نشست تژاو            سوارى كه بوديش با شير تاو
         فسيله بدان جايگه داشتى            چنان كوه تا كوه بگذاشتى‏
         خبر شد كه آمد ز ايران سپاه            گله برد بايد به يك سو ز راه‏
         فرستاد گردى هم اندر شتاب            بنزديك چوپان افراسياب‏
         كبوده بدش نام و شايسته بود            بشايستگى نيز بايسته بود
         بدو گفت چون تيره گردد سپهر            تو ز ايدر برو هيچ منماى چهر
         نگه كن كه چندست ز ايران سپاه            ز گردان كه دارد درفش و كلاه‏
         از ايدر بريشان شبيخون كنيم            همه كوه در جنگ هامون كنيم‏
         كبوده بيامد چو گرد سياه            شب تيره نزديك ايران سپاه‏
         طلايه شب تيره بهرام بود            كمندش سر پيل را دام بود
         برآورد اسپ كبوده خروش            ز لشكر برافراخت بهرام گوش‏
         كمان را بزه كرد و بفشارد ران            در آمد ز جاى آن هيون گران‏
         يكى تير بگشاد و نگشاد لب            كبوده نبود ايچ پيدا ز شب‏
         بزد بر كمربند چوپان شاه            همى گشت رنگ كبوده سياه‏
         ز اسپ اندر افتاد و زنهار خواست            بدو گفت بهرام برگوى راست‏
         كه ايدر فرستنده تو كه بود            كرا خواستى زين بزرگان بسود
         ببهرام گفت ار دهى زينهار            بگويم ترا هرچ پرسى ز كار
         تژاوست شاها فرستنده‏ام            بنزديك او من پرستنده‏ام‏
                        شاهنامه، ص: 333
         مكش مر مرا تا نمايمت راه            بجايى كه او دارد آرامگاه‏
         بدو گفت بهرام با من تژاو            چو با شير درّنده پيكار گاو
         سرش را بخنجر ببرّيد پست            بفتراك زين كيانى ببست‏
         بلشكرگه آورد و بفگند خوار            نه نام آورى بد نه گردى سوار
                        [ رزم ايرانيان با تژاو]
          چو خورشيد برزد ز گردون درفش            دم شب شد از خنجر او بنفش‏
         غمى شد دل مرد پرخاش جوى            بدانست كو را بد آمد بروى‏
         بر آمد خروش خروس و چكاو            كبوده نيامد بنزد تژاو
         سپاهى كه بودند با او بخواند            و زان جايگه تيز لشكر براند
         تژاو سپهبد بشد با سپاه            بايران خروش آمد از ديده‏گاه‏
         كه آمد سپاهى ز تركان بجنگ            سپهبد نهنگى درفشى پلنگ‏
         ز گردنكشان پيش او رفت گيو            تنى چند با او ز گردان نيو
         برآشفت و نامش بپرسيد ز وى            چنين گفت كاى مرد پرخاش جوى‏
         بدين مايه مردم بجنگ آمدى            ز هامون بكام نهنگ آمدى‏
         بپاسخ چنين گفت كاى نامدار            ببينى كنون رزم شير سوار
         بگيتى تژاوست نام مرا            بهر دم بر آرند كام مرا
         نژادم بگوهر از ايران بُدست             ز گردان و ز پشت شيران بُدست 
         كنون مرزبانم بدين تخت و گاه            نگين بزرگان و داماد شاه‏
         بدو گفت گيو اين كه گفتى مگوى            كه تيره شود زين سخن آبروى‏
         از ايران بتوران كه دارد نشست            مگر خوردنش خون بود گر كبست‏
         اگر مرزبانى و داماد شاه            چرا بيشتر زين ندارى سپاه‏
         بدين مايه لشكر تو تندى مجوى            بتندى بپيش دليران مپوى‏
         كه اين پر هنر نامدار دلير            سر مرزبان اندر آرد بزير
         گر ايدونك فرمان كنى با سپاه            بايران خرامى بنزديك شاه‏
         كنون پيش طوس سپهبد شوى            بگويى و گفتار او بشنوى‏
         ستانمت زو خلعت و خواسته            پرستنده و اسپ آراسته‏
         تژاو فريبنده گفت اى دلير            درفش مرا كس نيارد بزير
         مرا ايدر اكنون نگينست و گاه            پرستنده و گنج و تاج و سپاه‏
         همان مرز و شاهى چو افراسياب            كس اين را ز ايران نبيند بخواب‏
         پرستار و ز ماديانان گله            بدشت گروگرد كرده يله‏
         تو اين اندكى لشكر من مبين            مرا جوى با گرز بر پشت زين‏
         من امروز با اين سپاه آن كنم            كزين آمدن‏تان پشيمان كنم‏
         چنين گفت بيژن بفرّخ پدر            كه اى نامور گرد پرخاشخر
         سرافراز و بيدار دل پهلوان            به پيرى نه آنى كه بودى جوان‏
         ترا با تژاو اين همه پند چيست            بتركى چنين مهر و پيوند چيست‏
         همى گرز و خنجر ببايد كشيد            دل و مغز ايشان ببايد دريد
         برانگيخت اسپ و برآمد خروش            نهادند گوپال و خنجر بدوش‏
                        شاهنامه، ص: 334
         يكى تيره گرد از ميان بر دميد            بدان سان كه خورشيد شد ناپديد
         جهان شد چو آبار بهمن سياه            ستاره نديدند روشن نه ماه‏
         بقلب سپاه اندرون گيو گرد            همى از جهان روشنايى ببرد
         بپيش اندرون بيژن تيز چنگ            همى بزمگاه آمدش جاى جنگ‏
         و زان سوى با تاج بر سر تژاو            كه بوديش با شير درّنده تاو
         يلانش همه نيك مردان و شير            كه هرگز نشدشان دل از رزم سير
         بسى بر نيامد برين روزگار            كه آن ترك سير آمد از كارزار
         سه بهره ز توران سپه كشته شد            سر بخت آن ترك برگشته شد
         همى شد گريزان تژاو دلير            پسش بيژن گيو بر سان شير
         خروشان و جوشان و نيزه بدست            تو گفتى كه غرّنده شيرست مست‏
         يكى نيزه زد بر ميان تژاو            نماند آن زمان با تژاو ايچ تاو
         گراينده بد بند رومى زره            بپيچيد و بگشاد بند گره‏
         بيفگند نيزه بيازيد چنگ            چو بر كوه بر غرم تازد پلنگ‏
         بدان سان كه شاهين ربايد چكاو            ربود آن گرانمايه تاج تژاو
         كه افراسيابش بسر بر نهاد            نبودى جدا زو بخواب و بياد
         چنين تا در دژ همى تاخت اسپ            پس اندرش بيژن چو آذرگشسپ‏
         چو نزديكى دژ رسيد اسپنوى            بيامد خروشان پر از آب روى‏
         كه از كين چنين پشت برگاشتى            بدين دژ مرا خوار بگذاشتى‏
         سزد گر ز پس بر نشانى مرا            بدين ره بدشمن نمانى مرا
         تژاو سرافراز را دل بسوخت            بكردار آتش رخش بر فروخت‏
         فراز اسپنوى و تژاو از نشيب            بدو داد در تاختن يك ركيب‏
         پس اندر نشاندش چو ماه دمان            بر آمد ز جا باره زيرش دنان‏
         همى تاخت چون گرد با اسپنوى            سوى راه توران نهادند روى‏
         زمانى دويد اسپ جنگى تژاو            نماند ايچ با اسپ و با مرد تاو
         تژاو آن زمان با پرستنده گفت            كه دشوار كار آمد اى خوب جفت‏
         فرو ماند اين اسپ جنگى ز كار            ز پس بدسگال آمد و پيش غار
         اگر دور از ايدر به بيژن رسم            بكام بدانديش دشمن رسم‏
         ترا نيست دشمن بيكبارگى            بمان تا برانم من اين بارگى‏
         فرود آمد از اسپ او اسپنوى            تژاو از غم او پر از آب روى‏
         سبكبار شد اسپ و تندى گرفت            پسش بيژن گيو كندى گرفت‏
         چو ديد آن رخ ماه روى اسپنوى            ز گلبرگ روى و پر از مشك موى‏
         پس پشت خويش اندرش جاى كرد            سوى لشكر پهلوان راى كرد
         بشادى بيامد بدرگاه طوس            ز درگاه بر خاست آواى كوس‏
         كه بيدار دل شير جنگى سوار            دمان با شكار آمد از مرغزار
         سپهدار و گردان پرخاش جوى            بويرانى دژ نهادند روى‏
         ازان پس برفتند سوى گله            كه بودند بر دشت تركان يله‏
         گرفتند هر يك كمندى بچنگ            چنانچون بود ساز مردان جنگ‏
                        شاهنامه، ص: 335
         بخمّ اندر آمد سر بارگى            بياراست لشكر بيكبارگى‏
         نشستند بر جايگاه تژاو            سواران ايران پر از خشم و تاو
                        [ آگاه شدن افراسياب از توس و سپاه او]
          تژاو غمى با دو ديده پر آب            بيامد بنزديك افراسياب‏
         چنين گفت كامد سپهدار طوس            ابا لشكرى گشن و پيلان كوس‏
         پلاشان و آن نامداران مرد            بخاك اندر آمد سرانشان ز گرد
         همه مرز و بوم آتش اندر زدند            فسيله سراسر بهم بر زدند
         چو بشنيد افراسياب اين سخن            غمى گشت و بر چاره افگند بن‏
         بپيران ويسه چنين گفت شاه            كه گفتم بياور ز هر سو سپاه‏
         درنگ آمدت راى از كاهلى            ز پيرى گران گشته و بددلى‏
         نه دژ ماند اكنون نه اسپ و نه مرد            نشستن نشايد بدين مرز كرد
         بسى خويش و پيوند ما برده گشت            بسى مرد نيك اختر آزرده گشت‏
         كنون نيست امروز روز درنگ            جهان گشت بر مرد بيدار تنگ‏
         جهاندار پيران هم اندر شتاب            برون آمد از پيش افراسياب‏
         ز هر مرز مردان جنگى بخواند            سليح و درم داد و لشكر براند
         چو آمد ز پهلو برون پهلوان            همى نامزد كرد جاى گوان‏
         سوى ميمنه بارمان و تژاو            سواران كه دارند با شير تاو
         چو نستيهن گرد بر ميسره            كجا شير بودى بچنگش بره‏
         جهان پر شد از ناله كرّ ناى            ز غرّيدن كوس و هندى دراى‏
         هوا سر بسر سرخ و زرد و بنفش            ز بس نيزه و گونه گونه درفش‏
         سپاهى ز جنگ آوران صد هزار            نهاده همه سر سوى كارزار
         ز دريا بدريا نبود ايچ راه            ز اسپ و ز پيل و هيون و سپاه‏
         همى رفت لشكر گروها گروه            نبد دشت پيدا نه دريا نه كوه‏
         بفرمود پيران كه بى‏ره رويد            از ايدر سوى راه كوته رويد
         نبايد كه يابند خود آگهى            ازين نامداران با فرّهى 
         مگر ناگهان بر سر آن گروه            فرود آرم اين گشن لشكر چو كوه‏
         برون كرد كارآگهان ناگهان            همى جست بيدار كار جهان‏
         بتندى براه اندر آورد روى            بسوى گروگرد شد جنگجوى‏
         ميان سرخس است نزديك طوس            ز باورد بر خاست آواى كوس‏
         بپيوست گفتار كار آگهان            بپيران بگفتند يك يك نهان‏
         كه ايشان همه ميگسارند و مست            شب و روز با جام پر مى بدست‏
         سوارى طلايه نديدم براه            نه انديشه رزم توران سپاه‏
         چو بشنيد پيران يلان را بخواند            ز لشكر فراوان سخنها براند
         كه در رزم ما را چنين دستگاه            نبودست هرگز بايران سپاه‏                         [ شبيخون كردن پيران بر ايرانيان‏]
          گزين كرد زان لشكر نامدار            سواران شمشير زن سى هزار
         برفتند نيمى گذشته ز شب            نه بانگ تبيره نه بوق و جلب‏
                        شاهنامه، ص: 336
         چو پيران سالار لشكر براند            ميان يلان هفت فرسنگ ماند
         نخستين رسيدند پيش گله            كجا بود بر دشت توران يله‏
         گرفتند بسيار و كشتند نيز            نبود از بد بخت مانند چيز
         گله دار و چوپان بسى كشته شد            سر بخت ايرانيان گشته شد
         و زان جايگه سوى ايران سپاه            برفتند برسان گرد سياه‏
         همه مست بودند ايرانيان            گروهى نشسته گشاده ميان‏
         بخيمه درون گيو بيدار بود            سپهدار گودرز هشيار بود
         خروش آمد و بانگ زخم تبر            سراسيمه شد گيو پرخاشخر
         ستاده ابر پيش پرده سراى            يكى اسپ برگستوانور بپاى‏
         برآشفت با خويشتن چون پلنگ            ز بافيدن پاى آمدش ننگ‏
         بيامد باسپ اندر آورد پاى            بكردار باد اندر آمد ز جاى‏
         بپرده‏سراى سپهبد رسيد            ز گرد سپه آسمان تيره ديد
         بدو گفت برخيز كامد سپاه            يكى گرد برخاست ز اوردگاه‏
         و زان جايگه رفت نزد پدر            بچنگ اندرون گرزه گاوسر
         همى گشت بر گرد لشكر چو دود            برانگيخت آن را كه هشيار بود
         يكى جنگ با بيژن افگند پى            كه اين دشت رزمست گر باغ مى‏
         و زان پس بيامد سوى كارزار            بره بر شتابيد چندى سوار
         بدان اندكى بر كشيدند نخ            سپاهى ز تركان چو مور و ملخ‏
         همى كرد گودرز هر سو نگاه            سپاه اندر آمد بگرد سپاه‏
         سراسيمه شد خفته از دار و گير            بر آمد يكى ابر بارانش تير
         بزير سرِ مست بالين نرم            ز بر گرز و گوپال و شمشير گرم‏
         سپيده چو برزد سر از برج شير            بلشكر نگه كرد گيو دلير
         همه دشت از ايرانيان كشته ديد            سر بخت بيدار برگشته ديد
         دريده درفش و نگونسار كوس            رخ زندگان تيره چون آبنوس‏
         سپهبد نگه كرد و گردان نديد            ز لشكر دليران و مردان نديد
         همه رزمگه سر بسر كشته بود            تنانشان بخون اندر آغشته بود
         پسر بى‏پدر شد پدر بى‏پسر            همه لشكر گشن زير و زبر
         به بيچارگى روى گاشتند            سراپرده و خيمه بگذاشتند
         نه كوس و نه لشكر نه بار و بنه            همه ميسره خسته و ميمنه‏
         ازين گونه لشكر سوى كاسه‏رود            برفتند بى‏مايه و تار و پود
         چنين آمد اين گنبد تيز گرد            گهى شادمانى دهد گاه درد
         سواران توران پس پشت طوس            دلان پر ز كين و سران پر فسوس‏
         همى گرز باريد گويى ز ابر            پس پشت بر جوشن و خود و گبر
         نبد كس برزم اندرون پايدار            همه كوه كردند گردان حصار
         فرو مانده اسپان و مردان جنگ            يكى را نبد هوش و توش و نه هنگ‏
         سپاهى ازين گونه گشتند باز            شده مانده از رزم و راه دراز
         ز هامون سپهبد سوى كوه شد            ز پيكار تركان بى‏اندوه شد
                        شاهنامه، ص: 337
         فراوان كم آمد ز ايرانيان            بر آمد خروشى بدرد از ميان‏
         همه خسته و بسته بد هرك زيست            شد آن كشته بر خسته بايد گريست‏
         نه تاج و نه تخت و نه پرده سراى            نه اسپ و نه مردان جنگى بپاى‏
         نه آباد بوم و نه مردان كار            نه آن خستگان را كسى خواستار
         پدر بر پسر چند گريان شده            و زان خستگان چند بريان شده‏
         چنين است رسم جهان جهان            كه كردار خويش از تو دارد نهان‏
         همى با تو در پرده بازى كند            ز بيرون ترا بى‏نيازى كند
         ز باد آمدى رفت خواهى به گرد            چه دانى كه با تو چه خواهند كرد
         ببند درازيم و در چنگ آز            ندانيم باز آشكارا ز راز
         دو بهره ز ايرانيان كشته بود            دگر خسته از رزم برگشته بود
         سپهبد ز پيكار ديوانه گشت            دلش با خرد همچو بيگانه گشت‏
         بلشكرگه اندر مى و خوان و بزم            سپاه آرزو كرد بر جاى رزم‏
         جهان ديده گودرز با پير سر            نه پور و نبيره نه بوم و نه بر
         نه آن خستگان را خورش نه پزشك            همه جاى غم بود و خونين سرشك‏
         جهان ديدگان پيش اوى آمدند            شكسته دل و راه جوى آمدند
         يكى ديده‏بان بر سر كوه كرد            كجا ديدگان سوى انبوه كرد
         طلايه فرستاد بر هر سويى            مگر يابد آن درد را دارويى‏
         يكى نامدارى ز ايرانيان            بفرمود تا تنگ بندد ميان‏
         دهد شاه را آگهى زين سخن            كه سالار لشكر چه افگند بن‏
         چه روز بد آمد بايرانيان            سران را ز بخشش سر آمد زيان‏
                        [ باز خواندن كى‏خسرو توس را]
          رونده بر شاه برد آگهى            كه تيره شد آن روزگار مهى‏
         چو شاه دلير اين سخنها شنيد            بجوشيد و ز غم دلش بر دميد
         ز كار برادر پر از درد بود            بران درد بر درد لشكر فزود
         زبان كرد گويا بنفرين طوس            شب تيره تا گاه بانگ خروس‏
         دبير خردمند را پيش خواند            دل آگنده بودش ز غم برفشاند
         يكى نامه بنوشت پر آب چشم            ز بهر برادر پر از درد و خشم‏
         بسوى فريبرز كاوس شاه            يكى سوى پر مايگان سپاه‏
         سر نامه بود از نخست آفرين            چنانچون بود رسم آيين و دين‏
         بنام خداوند خورشيد و ماه            كجا داد بر نيكوى دستگاه‏
         جهان و مكان و زمان آفريد            پى مور و پيل گران آفريد
         ازويست پيروزى و زو شكيب            بنيك و ببد زو رسد كام و زيب‏
         خرد داد و جان و تن زورمند            بزرگى و ديهيم و تخت بلند
         رهايى نيابد سر از بند اوى            يكى را همه فرّ و اورند اوى‏
         يكى را دگر شور بختى دهد            نياز و غم و درد و سختى دهد
         ز رخشنده خورشيد تا تيره خاك            همه داد بينم ز يزدان پاك‏
         بشد طوس با كاويانى درفش            ز لشكر چهل مرد زرّينه كفش‏
                        شاهنامه، ص: 338
         بتوران فرستادمش با سپاه            برادر شد از كين نخستين تباه‏
         بايران چنو هيچ مهتر مباد            وزين گونه سالار لشكر مباد
         دريغا برادر فرود جوان            سر نامداران و پشت گوان‏
         ز كين پدر زار و گريان بدم            بران درد يك چند بريان بدم‏
         كنون بر برادر ببايد گريست            ندانم مرا دشمن و دوست كيست‏
         مرو گفتم او را براه چرم            مزن بر كلات و سپدكوه دم‏
         بران ره فرودست و با لشكرست            همان كى نژادست و كنداورست‏
         نداند كه اين لشكر از بن كيند            از ايران سپاهند گر خود چيند
         ازان كوه جنگ آورد بى‏گمان            فراوان سران را سر آرد زمان‏
         دريغ آن چنان گرد خسرو نژاد            كه طوس فرومايه دادش بباد
         اگر پيش ازين او سپهبد بدست            ز كاوس شاه اختر بد بدست‏
         برزم اندرون نيز خواب آيدش            چو بى‏مى نشيند شتاب آيدش‏
         هنرها همه هست نزديك اوى            مبادا چنان جان تاريك اوى‏
         چو اين نامه خوانى هم اندر شتاب            ز دل دور كن خورد و آرام و خواب‏
         سبك طوس را باز گردان بجاى            ز فرمان مگرد و مزن هيچ راى‏
         سپهدار و سالار زرّينه كفش            تو مى باش با كاويانى درفش‏
         سر افراز گودرز از آن انجمن            بهر كار باشد ترا راى زن‏
         مكن هيچ در جنگ جستن شتاب            ز مى دور باش و مپيماى خواب‏
         بتندى مجو ايچ رزم از نخست            همى باش تا خسته گردد درست‏
         ترا پيش رو گيو باشد بجنگ            كه با فرّ و برزست و چنگ پلنگ‏
         فراز آور از هر سوى ساز رزم            مبادا كه آيد ترا راى بزم‏
         نهاد از برنامه بر مهر شاه            فرستاده را گفت بركش براه‏
         ز رفتن شب و روز ماساى هيچ            بهر منزلى اسپ ديگر بسيچ‏
         بيامد فرستاده هم زين نشان            بنزديك آن نامور سركشان‏
         بنزد فريبرز شد نامه دار            بدو داد پس نامه شهريار
         فريبرز طوس و يلان را بخواند            ز كار گذشته فراوان براند
         همان نامور گيو و گودرز را            سواران و گردان آن مرز را
         چو بر خواند آن نامه شهريار            جهان را درختى نو آمد ببار
         بزرگان و شيران ايران زمين            همه شاه را خواندند آفرين‏
         بياورد طوس آن گرامى درفش            ابا كوس و پيلان و زرّينه كفش‏
         بنزد فريبرز بردند و گفت            كه آمد سزا را سزاوار جفت‏
         همه ساله بخت تو پيروز باد            همه روزگار تو نوروز باد
         برفت و ببرد آنك بد نوذرى            سواران جنگ آور و لشكرى‏
         بنزديك شاه آمد از دشت جنگ            بره بر نكرد ايچ گونه درنگ‏
         زمين را ببوسيد در پيش شاه            نكرد ايچ خسرو بدو در نگاه‏
         بدشنام بگشاد لب شهريار            بران انجمن طوس را كرد خوار
         ازان پس بدو گفت كاى بد نشان            كه كم باد نامت ز گردنكشان‏
                        شاهنامه، ص: 339
         نترسى همى از جهاندار پاك            ز گردان نيامد ترا شرم و باك‏
         نگفتم مرو سوى راه چرم            برفتى و دادى دل من به غم‏
         نخستين بكين من آراستى            نژاد سياوش را كاستى‏
         برادر سر افراز جنگى فرود            كجا هم چنو در زمانه نبود
         بكشتى كسى را كه در كارزار            چو تو لشكرى خواستى روز كار
         و زان پس كه رفتى بران رزمگاه            نبودت بجز رامش و بزمگاه‏
         ترا جايگه نيست در شارستان            بزيبد ترا بند و بيمارستان‏
         ترا پيش آزادگان كار نيست            كجا مر ترا راى هشيار نيست‏
         سزاوار مسمارى و بند و غُل             نه اندر خور تاج و ديهيم و مل‏
         نژاد منوچهر و ريش سپيد            ترا داد بر زندگانى اميد
         و گر نه بفرمودمى تا سرت            بد انديش كردى جدا از برت‏
         برو جاودان خانه زندان تست            همان گوهر بد نگهبان تست‏
         ز پيشش براند و بفرمود بند            به بند از دلش بيخ شادى بكند
                        [ درنگ خواستن فريبرز از پيران در جنگ‏]
          فريبرز بنهاد بر سر كلاه            كه هم پهلوان بود و هم پور شاه‏
         ازان پس بفرمود رهّام را            كه پيدا كند با گهر نام را
         بدو گفت رو پيش پيران خرام            ز من نزد آن پهلوان بر پيام‏
         بگويش كه كردار گردان سپهر            هميشه چنين بود پر درد و مهر
         يكى را بر آرد بچرخ بلند            يكى را كند زار و خوار و نژند
         كسى كو بلا جست گرد آن بود            شبيخون نه كردار مردان بود
         شبيخون نسازند كنداوران            كسى كو گرايد بگرز گران‏
         تو گر با درنگى درنگ آوريم            گرت راى جنگست جنگ آوريم‏
         ز پيش فريبرز رهّام گرد            برون رفت و پيغام و نامه ببرد
         بيامد طلايه بديدش براه            بپرسيدش از نام و ز جايگاه‏
         بدو گفت رهّام جنگى منم            هنرمند و بيدار و سنگى منم‏
         پيام فريبرز كاوس شاه            به پيران رسانم بدين رزمگاه‏
         ز پيش طلايه سوارى چو گرد            بيامد سخنها همه ياد كرد
         كه رهّام گودرز زان رزمگاه            بيامد سوى پهلوان سپاه‏
         بفرمود تا پيش اوى آورند            گشاده دل و تازه روى آورند
         سراينده رهّام شد پيش اوى            بترس از نهان بد انديش اوى‏
         چو پيران ورا ديد بنواختش            بپرسيد و بر تخت بنشاختش‏
         بر آورد رهّام راز از نهفت            پيام فريبرز با او بگفت‏
         چنين گفت پيران برهّام گرد            كه اين جنگ را خرد نتوان شمرد
         شما را بُد اين پيش دستى بجنگ            نديديم با طوس راى و درنگ‏
         بمرز اندر آمد چو گرگ سترگ            همى كشت بى‏باك خرد و بزرگ‏
         چه مايه بكشت و چه مايه ببرد            بدو نيك اين مرز يكسان شمرد
         مكافات اين بد كنون يافتند            اگر چند با كينه بشتافتند
                        شاهنامه، ص: 340
         كنون گر تويى پهلوان سپاه            چنانچون ترا بايد از من بخواه‏
         گر ايدونك يك ماه خواهى درنگ            ز لشكر نيايد سوارى بجنگ‏
         و گر جنگ جويى منم بر كنار            بياراى و بر كش صف كارزار
         چو يك مه بدين آرزو بشمريد            كه از مرز توران زمين بگذريد
         برانيد لشكر سوى مرز خويش            ببينيد يك سر همه ارز خويش‏
         و گرنه بجنگ اندر آريد چنگ            مخواهيد زين پس زمان و درنگ‏
         يكى خلعت آراست رهّام را            چنانچون بود در خور نام را
         بنزد فريبرز رهّام گرد            بياورد نامه چنانچون ببرد
         فريبرز چون يافت روز درنگ            بهر سو بيازيد چون شير چنگ‏
         سر بدرها را گشادن گرفت            نهاده همه راى دادن گرفت‏
         كشيدند و لشكر بياراستند            ز هر چيز لختى بپيراستند                         [ شكسته شدن ايرانيان به جنگ تركان‏]
          چو آمد سر ماه هنگام جنگ            ز پيمان بگشتند و از نام و ننگ‏
         خروشى بر آمد ز هر دو سپاه            برفتند يك سر سوى رزمگاه‏
         ز بس ناله بوق و هندى دراى            همى آسمان اندر آمد ز جاى‏
         هم از يال اسپان و دست و عنان            ز گوپال و تيغ و كمان و سنان‏
         تو گفتى جهان دام نر اژدهاست            و گر آسمان بر زمين گشت راست‏
         نبد پشه را روزگار گذر            ز بس گرز و تيغ و سنان و سپر
         سوى ميمنه گيو گودرز بود            رد و موبد و مهتر مرز بود
         سوى ميسره اشكش تيز چنگ            كه درياى خون راند هنگام جنگ‏
         يلان با فريبرز كاوس شاه            درفش از پس پشت در قلبگاه‏
         فريبرز با لشكر خويش گفت            كه ما را هنرها شد اندر نهفت‏
         يك امروز چون شير جنگ آوريم            جهان بر بد انديش تنگ آوريم‏
         كزين ننگ تا جاودان بر سپاه            بخندد همى گرز و رومى كلاه‏
         يكى تير باران بكردند سخت            چو باد خزانى كه ريزد درخت‏
         تو گفتى هوا پرّ كرگس شدست            زمين از پى پيل پا مس شدست‏
         نبد بر هوا مرغ را جايگاه            ز تير و ز گرز و ز گرد سپاه‏
         درفشيدن تيغ الماس‏گون            بكردار آتش بگرد اندرون‏
         تو گفتى زمين روى زنگى شدست            ستاره دل پيل جنگى شدست‏
         ز بس نيزه و گرز و شمشير تيز            بر آمد همى از جهان رستخيز
         ز قلب سپه گيو شد پيش صف            خروشان و بر لب بر آورده كف‏
         ابا نامداران گودرزيان            كزيشان بدى راه سود و زيان‏
         بتيغ و بنيزه بر آويختند            همى ز آهن آتش فرو ريختند
         چو شد رزم گودرز و پيران درشت            چو نهصد تن از تخم پيران بكشت‏
         چو ديدند لهّاك و فرشيد ورد            كزان لشكر گشن برخاست گرد
         يكى حمله بردند بر سوى گيو            بران گرز داران و شيران نيو
         بباريد تير از كمان سران            بران نامداران جوشن روان‏
                        شاهنامه، ص: 341
         چنان شد كه كس روى كشور نديد            ز بس كشتگان شد زمين ناپديد
         يكى پشت بر ديگرى برنگاشت            نه بگذاشت آن جايگه را كه داشت‏
         چنين گفت هومان بفرشيد ورد            كه با قلبگه جست بايد نبرد
         فريبرز بايد كزان قلبگاه            گريزان بيايد ز پشت سپاه‏
         پس آسان بود جنگ با ميمنه            بچنگ آيد آن رزمگاه و بنه‏
         برفتند پس تا بقلب سپاه            بجنگ فريبرز كاوس شاه‏
         ز هومان گريزان بشد پهلوان            شكست اندر آمد برزم گوان‏
         بدادند گردنكشان جاى خويش            نبودند گستاخ با راى خويش‏
         يكايك بدشمن سپردند جاى            ز گردان ايران نبد كس بپاى‏
         بماندند بر جاى كوس و درفش            ز پيكارشان ديده‏ها شد بنفش‏
         دليران بدشمن نمودند پشت            ازان كارزار انده آمد بمشت‏
         نگون گشته كوس و درفش و سنان            نبود ايچ پيدا ركيب از عنان‏
         چو دشمن ز هر سو بانبوه شد            فريبرز بر دامن كوه شد
         برفتند ز ايرانيان هرك زيست            بران زندگانى ببايد گريست‏
         همى بود بر جاى گودرز و گيو            ز لشكر بسى نامبردار نيو
         چو گودرز كشواد بر قلبگاه            درفش فريبرز كاوس شاه‏
         نديد و يلان سپه را نديد            بكردار آتش دلش بر دميد
         عنان كرد پيچان براه گريز            بر آمد ز گودرزيان رستخيز
         بدو گفت گيو اى سپهدار پير            بسى ديده گرز و گوپال و تير
         اگر تو ز پيران بخواهى گريخت            ببايد بسر بر مرا خاك ريخت‏
         نماند كسى زنده اندر جهان            دليران و كار آزموده مهان‏
         ز مردن مرا و ترا چاره نيست            درنگى تر از مرگ پتياره نيست‏
         چو پيش آمد اين روزگار درشت            ترا روى بينند بهتر كه پشت‏
         بپيچيم زين جايگه سوى جنگ            نياريم بر خاك كشواد ننگ‏
         ز دانا تو نشنيدى آن داستان            كه بر گويد از گفته باستان‏
         كه گر دو برادر نهد پشت پشت            تن كوه را سنگ ماند بمشت‏
         تو باشى و هفتاد جنگى پسر            ز دوده ستوده بسى نامور
         بخنجر دل دشمنان بشكنيم            و گر كوه باشد ز بن بر كنيم‏
         چو گودرز بشنيد گفتار گيو            بديد آن سر و ترگ بيدار نيو
         پشيمان شد از دانش و راى خويش            بيفشارد بر جايگه پاى خويش‏
         گرازه برون آمد و گستهم            ابا برته و زنگه يل بهم‏
         بخوردند سوگندهاى گران            كه پيمان شكستن نبود اندران‏
         كزين رزمگه بر نتابيم روى            گر از گرز خون اندر آيد بجوى‏
         و زان جايگه ران بيفشاردند            برزم اندرون گرز بگذاردند
         ز هر سو سپه بى‏كران كشته شد            زمانه همى بر بدى گشته شد
         به بيژن چنين گفت گودرز پير            كز ايدر برو زود بر سان تير
         بسوى فريبرز بر كش عنان            بپيش من آر اختر كاويان‏
                        شاهنامه، ص: 342
         مگر خود فريبرز با آن درفش            بيايد كند روى دشمن بنفش‏
         چو بشنيد بيژن برانگيخت اسپ            بيامد بكردار آذر گشسپ‏
         بنزد فريبرز و با او بگفت            كه ايدر چه دارى سپه در نهفت‏
         عنان را چو گردان يكى بر گراى            برين كوه سر بر فزون زين مپاى‏
         اگر تو نيايى مرا ده درفش            سواران و اين تيغهاى بنفش‏
         [ چو بيژن سخن با فريبرز گفت            نكرد او خرد با دل خويش جفت‏]
         يكى بانگ برزد ببيژن كه رو            كه در كار تندى و در جنگ نو
         مرا شاه داد اين درفش و سپاه            همين پهلوانى و تخت و كلاه‏
         درفش از در بيژن گيو نيست            نه اندر جهان سربسر نيو نيست‏
         يكى تيغ بگرفت بيژن بنفش            بزد ناگهان بر ميان درفش‏
         بدو نيمه كرد اختر كاويان            يكى نيمه بر داشت گرد از ميان‏
         بيامد كه آرد بنزد سپاه            چو تركان بديدند اختر براه‏
         يكى شير دل لشكرى جنگجوى            همه سوى بيژن نهادند روى‏
         كشيدند گوپال و تيغ بنفش            به پيكار آن كاويانى درفش‏
         چنين گفت هومان كه آن اخترست            كه نيروى ايران بدو اندرست‏
         درفش بنفش ار بچنگ آوريم            جهان جمله بر شاه تنگ آوريم‏
         كمان را بزه كرد بيژن چو گرد            بريشان يكى تير باران بكرد
         سپه يك سر از تير او دور شد            همى گرگ درّنده را سور شد
         بگفتند با گيو و با گستهم            سواران كه بودند با او بهم‏
         كه مان رفت بايد بتوران سپاه            ربودن از يشان همى تاج و گاه‏
         ز گردان ايران دلاور سران            برفتند بسيار نيزه وران‏
         بكشتند زيشان فراوان سوار            بيامد ز ره بيژن نامدار
         سپاه اندر آمد بگرد درفش            هوا شد ز گرد سواران بنفش‏
         دگر باره از جاى برخاستند            بران دشت رزمى نو آراستند
         به پيش سپه كشته شد ريونيز            كه كاوس را بد چو جان عزيز
         يكى تاجور شاه كهتر پسر            نياز فريبرز و جان پدر
         سر و تاج او اندر آمد بخاك            بسى نامور جامه كردند چاك‏
         ازان پس خروشى بر آورد گيو            كه اى نامداران و گردان نيو
         چنويى نبود اندرين رزمگاه            جوان و سرافراز و فرزند شاه‏
         نبيره جهاندار كاوس پير            سه تن كشته شد زار بر خيره خير
         فرود سياوش چون ريونيز            بگيتى فزون زين شگفتى چه چيز
         اگر تاج آن نارسيده جوان            بدشمن رسد شرم دارد روان‏
         اگر من بجنبم ازين رزمگاه            شكست اندر آيد بايران سپاه‏
         نبايد كه آن افسر شهريار            بتركان رسد در صف كارزار
         فزايد برين ننگها ننگ نيز            ازين افسر و كشتن ريونيز
         چنان بد كه بشنيد آواز گيو            سپهبد سر افراز پيران نيو
         بر آمد بنوّى يكى كارزار            ز لشكر بران افسر نامدار
                        شاهنامه، ص: 343
         فراوان ز هر سو سپه كشته شد            سر بخت گردنكشان گشته شد
         بر آويخت چون شير بهرام گرد            بنيزه بريشان يكى حمله برد
         بنوك سنان تاج را بر گرفت            دو لشكر بدو مانده اندر شگفت‏
         همى بود زان گونه تا تيره گشت            همى ديده از تيرگى خيره گشت‏
         چنين هر زمانى بر آشوفتند            همى بر سر يكدگر كوفتند
         ز گودرزيان هشت تن زنده بود            بران رزمگه ديگر افگنده بود
         هم از تخمه گيو چون بيست و پنج            كه بودند زيباى ديهيم و گنج‏
         هم از تخم كاوس هفتاد مرد            سواران و شيران روز نبرد
         جز از ريونيز آن سر تاج دار            سزد گر نيايد كسى در شمار
         چو سيصد تن از تخم افراسياب            كجا بختشان اندر آمد بخواب‏
         ز خويشان پيران چو نهصد سوار            كم آمد برين روز در كارزار
         همان دست پيران بد و روز اوى            ازان اختر گيتى افروز اوى‏
         نبد روز پيكار ايرانيان            ازان جنگ جستن سر آمد زمان‏
         از آوردگه روى برگاشتند            همى خستگان خوار بگذاشتند
         بدانگه كجا بخت برگشته بود            دمان باره گستهم كشته بود
         پياده همى رفت نيزه بدست            ابا جوشن و خود برسان مست‏
         چو بيژن بگستهم نزديك شد            شب آمد همى روز تاريك شد
         بدو گفت هين بر نشين از پسم            گرامى‏تر از تو نباشد كسم‏
         نشستند هر دو بران بارگى            چو خورشيد شد تيره يكبارگى‏
         همه سوى آن دامن كوهسار            گريزان برفتند برگشته كار
         سواران تركان همه شاد دل            ز رنج و ز غم گشته آزاد دل‏
         بلشكرگه خويش باز آمدند            گرازنده و بزم ساز آمدند
         ز گردان ايران بر آمد خروش            همى كر شد از ناله كوس گوش‏
                        [ بازگشتن بهرام به جستن تازيانه به رزمگاه‏]
          دوان رفت بهرام پيش پدر            كه اى پهلوان يلان سر بسر
         بدانگه كه آن تاج برداشتم            بنيزه بابر اندر افراشتم‏
         يكى تازيانه ز من گم شدست            چو گيرند بى‏مايه تركان بدست‏
         ببهرام بر چند باشد فسوس            جهان پيش چشمم شود آبنوس‏
         نبشته بران چرم نام منست            سپهدار پيران بگيرد بدست‏
         شوم تيز و تازانه باز آورم            اگر چند رنج دراز آورم‏
         مرا اين ز اختر بد آيد همى            كه نامم بخاك اندر آيد همى‏
         بدو گفت گودرز پير اى پسر            همى بخت خويش اندر آرى بسر
         ز بهر يكى چوب بسته دوال            شوى در دم اختر شوم فال‏
         چنين گفت بهرام جنگى كه من            نيم بهتر از دوده و انجمن‏
         بجايى توان مُرد كايد زمان            بكژّى چرا برد بايد گمان‏
         بدو گفت گيو اى برادر مشو            فراوان مرا تازيانه‏ست نو
         يكى شوشه زر بسيم اندرست            دو شيبش ز خوشاب و ز گوهرست‏
         فرنگيس چون گنج بگشاد سر            مرا داد چندان سليح و كمر
                        شاهنامه، ص: 344
         من آن درع و تازانه برداشتم            بتوران دگر خوار بگذاشتم‏
         يكى نيز بخشيد كاوس شاه            ز زرّ و ز گوهر چو تابنده ماه‏
         دگر پنج دارم همه زرنگار            برو بافته گوهر شاهوار
         ترا بخشم اين هفت ز ايدر مرو            يكى جنگ خيره مياراى نو
         چنين گفت با گيو بهرام گرد            كه اين ننگ را خرد نتوان شمرد
         شما را ز رنگ و نگارست گفت            مرا آنك شد نام با ننگ جفت‏
         گر ايدونك تازانه باز آورم            و گر سر ز كوشش بگاز آورم‏
         برو راى يزدان دگر گونه بود            همان گردش بخت وارونه بود
         هرانگه كه بخت اندر آيد بخواب            ترا گفت دانا نيايد صواب‏
         بزد اسپ و آمد بران رزمگاه            درخشان شده روى گيتى ز ماه‏
         همى زار بگريست بر كشتگان            بران داغ دل بخت برگشتگان‏
         تن ريونيز اندران خون و خاك            شده غرق و خفتان برو چاك چاك‏
         همى زار بگريست بهرام شير            كه زار اى جوان سوار دلير
         چه تو كشته اكنون چه يك مشت خاك            بزرگان بايوان تو اندر مغاك‏
         بران كشتگان بر يكايك بگشت            كه بودند افگنده بر پهن دشت‏
         ازان نامداران يكى خسته بود            بشمشير از يشان بجان رسته بود
         همى باز دانست بهرام را            بناليد و پرسيد زو نام را
         بدو گفت كاى شير من زنده‏ام            بر كشتگان خوار افگنده‏ام‏
         سه روزست تا نان و آب آرزوست            مرا بر يكى جامه خواب آرزوست‏
         بشد تيز بهرام تا پيش اوى            بدل مهربان و بتن خويش اوى‏
         برو گشت گريان و رخ را بخست            بدرّيد پيراهن او را ببست‏
         بدو گفت منديش كز خستگيست            تبه بودن اين ز نابستگيست‏
         چو بستم كنون سوى لشكر شوى            وزين خستگى زود بهتر شوى‏
         يكى تازيانه بدين رزمگاه            ز من گم شدست از پى تاج شاه‏
         چو آن باز يابم بيايم برت            رسانم بزودى سوى لشكرت‏
         و زان جا سوى قلب لشكر شتافت            همى جست تا تازيانه بيافت‏
         ميان تل كشتگان اندرون            بر آميخته خاك بسيار و خون‏
         فرود آمد از باره آن بر گرفت            و زان جا خروشيدن اندر گرفت‏
         خروش دم ماديان يافت اسپ            بجوشيد بر سان آذرگشسپ‏
         سوى ماديان روى بنهاد تفت            غمى گشت بهرام و از پس برفت‏
         همى شد دمان تا رسيد اندروى            ز ترگ و ز خفتان پر از آب روى‏
         چو بگرفت هم در زمان بر نشست            يكى تيغ هندى گرفته بدست‏
         چو بفشارد ران هيچ نگذارد پى            سوار و تن باره پر خاك و خوى‏
         چنان تنگ دل شد بيكبارگى            كه شمشير زد بر پى بارگى‏
         و زان جايگه تا بدين رزمگاه            پياده بپيمود چون باد راه‏
         سراسر همه دشت پر كشته ديد            زمين چون گل و ارغوان كِشته ديد
         همى گفت كاكنون چه سازيم روى            برين دشت بى‏بارگى راه جوى‏ 
                        شاهنامه، ص: 345
         ازو سركشان آگهى يافتند            سوارى صد از قلب بشتافتند
         كه او را بگيرند زان رزمگاه            برندش بر پهلوان سپاه‏
         كمان را بزه كرد بهرام شير            بباريد تير از كمان دلير
         چو تيرى يكى در كمان راندى            بپيرامنش كس كجا ماندى‏
         از يشان فراوان بخست و بكشت            پياده نپيچيد و ننمود پشت‏
         سواران همه بازگشتند ازوى            بنزديك پيران نهادند روى‏
         چو لشكر ز بهرام شد ناپديد            ز هر سو بسى تير گرد آوريد
                        [ كشته شدن بهرام بر دست تژاو]
          چو لشكر بيامد بر پهلوان            بگفتند با او سراسر گوان‏
         فراوان سخن رفت زان رزمساز            ز پيكار او آشكار او راز
         بگفتند كاينت هژبر دلير            پياده نگردد خود از جنگ سير
         بپرسيد پيران كه اين مرد كيست            ازان نامداران ورا نام چيست‏
         يكى گفت بهرام شيراوژن است            كه لشكر سراسر بدو روشن است‏
         برويين چنين گفت پيران كه خيز            كه بهرام را نيست جاى گريز
         مگر زنده او را بچنگ آورى            زمانه براسايد از داورى‏
         ز لشكر كسى را كه بايد ببر            كجا نامدارست و پرخاشخر
         چو بشنيد رويين بيامد دمان            نبودش بس انديشه بد گمان‏
         بر تير بنشست بهرام شير            نهاده سپر بر سر و چرخ زير
         يكى تير باران برويين بكرد            كه شد ماه تابنده چون لاژورد
         چو رويين پيران ز تيرش بخست            يلان را همه كند شد پاى و دست‏
         بسستى بر پهلوان آمدند            پر از درد و تيره روان آمدند
         كه هرگز چنين يك پياده بجنگ            ز دريا نديديم جنگى نهنگ‏
         چو بشنيد پيران غمى گشت سخت            بلرزيد بر سان برگ درخت‏
         نشست از بر باره تند تاز            همى رفت با او بسى رزمساز
         بيامد بدو گفت كاى نامدار            پياده چرا ساختى كارزار
         نه تو با سياوش بتوران بدى            همانا بپرخاش و سوران بدى‏
         مرا با تو نان و نمك خوردن است            نشستن همان مهر پروردن است‏
         نبايد كه با اين نژاد و گهر            بدين شير مردى و چندين هنر
         ز بالا بخاك اندر آيد سرت            بسوزد دل مهربان مادرت‏
         بيا تا بسازيم سوگند و بند            براهى كه آيد دلت را پسند
         ازان پس يكى با تو خويشى كنيم            چو خويشى بود راى بيشى كنيم‏
         پياده تو با لشكرى نامدار            نتابى مخور با تنت زينهار
         بدو گفت بهرام كاى پهلوان            خردمند و بينا و روشن روان‏
         مرا حاجت از تو يكى بارگيست            و گر نه مرا جنگ يكبارگيست‏
         بدو گفت پيران كه اى نامجوى            ندانى كه اين راى را نيست روى‏
         ترا اين به آيد كه گفتم سخن            دليرى و بر خيره تندى مكن‏
         ببين تا سواران آن انجمن            نهند اين چنين ننگ بر خويشتن‏
                        شاهنامه، ص: 346
         كه چندين تن از تخمه مهتران            ز ديهيم داران و كنداوران‏
         ز پيكار تو كشته و خسته شد            چنين رزم ناگاه پيوسته شد
         كه جويد گذر سوى ايران كنون            مگر آنك جوشد ورا مغز و خون‏
         اگر نيستى رنج افراسياب            كه گردد سرش زين سخن پر شتاب‏
         ترا بارگى دادمى اى جوان            بدان تات بردى بر پهلوان‏
         بگفت اين و بر گشت و شد باز جاى            دلش پر ز كين و سرش پر ز راى‏
         برفت او و آمد ز لشكر تژاو            سوارى كه بوديش با شير تاو
         ز پيران بپرسيد و پيران بگفت            كه بهرام را از يلان نيست جفت‏
         بمهرش بدادم بسى پند خوب            نمودم بدو راه و پيوند خوب‏
         سخن را نبد بر دلش هيچ راه            همى راه جويد بايران سپاه‏
         بپيران چنين گفت جنگى تژاو            كه با مهر جان ترا نيست تاو
         شوم گر پياده بچنگ آرمش            سر اندر زمان زير سنگ آرمش‏
         بيامد شتابان بدان رزمگاه            كجا بود بهرام يل بى‏سپاه‏
         چو بهرام را ديد نيزه بدست            يكى بر خروشيد چون پيل مست‏
         بدو گفت ازين لشكر نامدار            پياده يكى مرد و چندين سوار
         بايران گرازيد خواهى همى            سرت بر فرازيد خواهى همى‏
         سران را سپردى سر اندر زمان            گه آمد كه بر تو سر آيد زمان‏
         پس آنگه بفرمود كاندر نهيد            بتير و بگرز و بژوپين دهيد
         برو انجمن شد يكى لشكرى            هرانكس كه بود از دليران سرى‏
         كمان را بزه كرد بهرام گرد            بتير از هوا روشنايى ببرد
         چو تير اسپرى شد سوى نيزه گشت            چو درياى خون شد همه كوه و دشت‏
         چو نيزه قلم شد بگرز و بتيغ            همى خون چكانيد بر تيره ميغ‏
         چو رزمش برين گونه پيوسته شد            بتيرش دلاور بسى خسته شد
         چو بهرام يل گشت بى‏توش و تاو            پس پشت او اندر آمد تژاو
         يكى تيغ زد بر سر كتف اوى            كه شير اندر آمد ز بالا بروى‏
         جدا شد ز تن دست خنجرگزار            فرو ماند از رزم و بر گشت كار
         تژاو ستمگاره را دل بسوخت            بكردار آتش رخش برفروخت‏
         بپيچيد ازو روى پر درد و شرم            بجوش آمدش در جگر خون گرم‏
                        [ كشتن گيو، تژاو را به كين بهرام‏]
          چو خورشيد تابنده بنمود پشت            دل گيو گشت از برادر درشت‏
         ببيژن چنين گفت كاى رهنماى            برادر نيامد همى باز جاى‏
         ببايد شدن تا ورا كار چيست            نبايد كه بر رفته بايد گريست‏
         دليران برفتند هر دو چو گرد            بدان جاى پرخاش و ننگ و نبرد
         بديدار بهرامشان بد نياز            همى خسته و كشته جستند باز
         همه دشت پر خسته و كشته بود            جهانى بخون اندر آغشته بود
         دليران چو بهرام را يافتند            پر از آب و خون ديده بشتافتند
         بخاك و بخون اندر افگنده خوار            فتاده ازو دست و برگشته كار
                        شاهنامه، ص: 347
         همى ريخت آب از بر چهر اوى            پر از خون دو تن ديده از مهر اوى‏
         چو باز آمدش هوش بگشاد چشم            تنش پر ز خون بود و دل پر ز خشم‏
         چنين گفت با گيو كاى نامجوى            مرا چون بپوشى بتابوت روى‏
         تو كين برادر بخواه از تژاو            ندارد مگر گاو با شير تاو
         مرا ديد پيران ويسه نخَست             كه با من بدش روزگارى نشست‏
         همه نامداران و گردان چين            بجستند با من بآغاز كين‏
         تن من تژاو جفا پيشه خست            نكرد ايچ ياد از نژاد و نشست‏
         چو بهرام گرد اين سخن ياد كرد            بباريد گيو از مژه آب زرد
         بدادار دارنده سوگند خورد            بروز سپيد و شب لاژورد
         كه جز ترگ رومى نبيند سرم            مگر كين بهرام باز آورم‏
         پر از درد و پر كين بزين بر نشست            يكى تيغ هندى گرفته بدست‏
         بدانگه كه شد روى گيتى سياه            تژاو از طلايه بر آمد براه‏
         چو از دور گيو دليرش بديد            عنان را بپيچيد و دم در كشيد
         چو دانست كز لشكر اندر گذشت            ز گردان و گردنكشان دور گشت‏
         سوى او بيفگند پيچان كمند            ميان تژاو اندر آمد به بند
         بران اندر آورد و بر گشت زود            پس آسانش از پشت زين در ربود
         بخاك اندر افگند خوار و نژند            فرود آمد و دست كردش به بند
         نشست از بر اسپ و او را كشان            پس اندر همى برد چون بيهشان‏
         چنين گفت با او بخواهش تژاو            كه با من نماند اى دلير ايچ تاو
         چه كردم كزين بى‏شمار انجمن            شب تيره دوزخ نمودى بمن‏
         بزد بر سرش تازيانه دويست            بدو گفت كين جاى گفتار نيست‏
         ندانى همى اى بد شور بخت            كه در باغ كين تازه كشتى درخت‏
         كه بالاش با چرخ همبر بود            تنش خون خورد بار او سر بود
         شكار تو بهرام بايد بجنگ            ببينى كنون زخم كام نهنگ‏
         چنين گفت با گيو جنگى تژاو            كه تو چون عقابى و من چون چكاو
         ز بهرام بر بد نبردم گمان            نه او را بدست من آمد زمان‏
         كه من چون رسيدم سواران چين            ورا كشته بودند بر دشت كين‏
         بران بد كه بهرام بى‏جان شدست            ز دردش دل گيو پيچان شدست‏
         كشانش بياورد گيو دلير            بپيش جگر خسته بهرام شير
         بدو گفت كاينك سر بى‏وفا            مكافات سازم جفا را جفا
         سپاس از جهان آفرين كردگار            كه چندان زمان ديدم از روزگار
         كه تيره روان بدانديش تو            بپردازم اكنون من از پيش تو
         همى كرد خواهش بريشان تژاو            همى خواست از كشتن خويش تاو
         همى گفت ار ايدونك اين كار بود            سر من بخنجر بريدن چه سود
         يكى بنده باشم روان ترا            پرستش كنم گوربان ترا
         چنين گفت با گيو بهرام شير            كه اى نامور نامدار دلير
         گر ايدونك از وى بمن بد رسيد            همان روز مرگش نبايد چشيد
                        شاهنامه، ص: 348
         سر پر گناهش روان داد من            بمان تا كند در جهان ياد من‏
         برادر چو بهرام را خسته ديد            تژاو جفا پيشه را بسته ديد
         خروشيد و بگرفت ريش تژاو            بريدش سر از تن بسان چكاو
         دل گيو زان پس بريشان بسوخت            روانش ز غم آتشى بر فروخت‏
         خروشى بر آورد كاندر جهان            كه ديد اين شگفت آشكار و نهان‏
         كه گر من كشم ور كشى پيش من            برادر بود گر كسى خويش من‏
         بگفت اين و بهرام يل جان بداد            جهان را چنين است ساز و نهاد
         عنان بزرگى هر آن كو بجست            نخستين ببايد بخون دست شست‏
         اگر خود كشد گر كشندش بدرد            بگرد جهان تا توانى مگرد
         خروشان بر اسپ تژاوش ببست            به بيژن سپرد آنگهى بر نشست‏
         بياوردش از جايگاه تژاو            بنزديك ايران دلش پر ز تاو
         چو شد دور زان جايگاه نبرد            بكردار ايوان يكى دخمه كرد
         بيا گند مغزش بمشك و عبير            تنش را بپوشيد چينى حرير
         بر آيين شاهانش بر تخت عاج            بخوابيد و آويخت بر سرش تاج‏
         سر دخمه كردند سرخ و كبود            تو گفتى كه بهرام هرگز نبود
         شد آن لشكر نامور سوگوار            ز بهرام و ز گردش روزگار
                        [ بازگشتن ايرانيان به نزد خسرو]
          چو برزد سر از كوه تابنده شيد            بر آمد سر تاج روز سپيد
         سپاه پراگنده گرد آمدند            همى هر كسى داستانها زدند
         كه چندين ز ايرانيان كشته شد            سر بخت سالار برگشته شد
         چنين چيره شد دست تركان بجنگ            سپه را كنون نيست جاى درنگ‏
         بر شاه بايد شدن بى‏گمان            ببينيم تا بر چه گردد زمان‏
         اگر شاه را دل پر از جنگ نيست            مرا و ترا جاى آهنگ نيست‏
         پسر بى‏پدر شد پدر بى‏پسر            بشد كشته و زنده خسته جگر
         اگر جنگ فرمان دهد شهريار            بسازد يكى لشكر نامدار
         بياييم و دلها پر از كين و جنگ            كنيم اين جهان بر بدانديش تنگ‏
         برين راى زان مرز گشتند باز            همه دل پر از خون و جان پر گداز
         برادر ز خون برادر به درد            زبانشان ز خويشان پر از ياد كرد
         برفتند يك سر سوى كاسه‏رود            روانشان ازان كشتگان پر درود
         طلايه بيامد به پيش سپاه            كسى را نديد اندران جايگاه‏
         بپيران فرستاد زود آگهى            كز ايرانيان گشت گيتى تهى‏
         چو بشنيد پيران هم اندر زمان            بهر سو فرستاد كار آگهان‏
         چو برگشتن مهتران شد درست            سپهبد روان را ز انده بشست‏
         بيامد بشبگير خود با سپاه            همى گشت بر گرد آن رزمگاه‏
         همه كوه و هم دشت و هامون و راغ            سراپرده و خيمه بد همچو باغ‏
         بلشكر ببخشيد و خود بر گرفت            ز كار جهان مانده اندر شگفت‏
         كه روزى فرازست و روزى نشيب            گهى شاد دارد گهى با نهيب‏
                        شاهنامه، ص: 349
         همان به كه با جام مانيم روز            همى بگذرانيم روزى بروز
         بدان آگهى نزد افراسياب            هيونى برافگند هنگام خواب‏
         سپهبد بدان آگهى شاد شد            ز تيمار و درد دل آزاد شد
         همه لشكرش گشته روشن روان            ببستند آيين ره پهلوان‏
         همه جامه زينت آويختند            درم بر سر او همى ريختند
         چو آمد بنزديكى‏ء شهر شاه            سپهبد پذيره شدش با سپاه‏
         برو آفرين كرد بسيار و گفت            كه از پهلوانان ترا نيست جفت‏
         دو هفته ز ايوان افراسياب            همى بر شد آواز چنگ و رباب‏
         سيم هفته پيران چنان كرد راى            كه با شادمانى شود باز جاى‏
         يكى خلعت آراست افراسياب            كه گر بر شمارى بگيرد شتاب‏
         ز دينار و ز گوهر شاهوار            ز زرّين كمرهاى گوهر نگار
         از اسپان تازى بزرّين ستام            ز شمشير هندى بزرّين نيام‏
         يكى تخت پر مايه از عاج و ساج            ز پيروزه مهد و ز بيجاده تاج‏
         پرستار چينى و رومى غلام            پر از مشك و عنبر دو پيروزه جام‏
         بنزديك پيران فرستاد چيز            ازان پس بسى پندها داد نيز
         كه با موبدان باش و بيدار باش            سپه را ز دشمن نگهدار باش‏
         نگه كن خردمند كار آگهان            بهر جاى بفرست گرد جهان‏
         كه كى‏خسرو امروز با خواستست            بداد و دهش گيتى آراستست‏
         نژاد و بزرگى و تخت و كلاه            چو شد گرد ازين بيش چيزى مخواه‏
         ز برگشتن دشمن ايمن مشو            زمان تا زمان آگهى خواه نو
         بجايى كه رستم بود پهلوان            تو ايمن بخسپى بپيچد روان‏
         پذيرفت پيران همه پند اوى            كه سالار او بود و پيوند اوى‏
         سپهدار پيران و آن انجمن            نهادند سر سوى راه ختن‏
         بپاى آمد اين داستان فرود            كنون رزم كاموس بايد سرود 
                        داستان كاموس كشانى‏
         بنام خداوند خورشيد و ماه            كه دل را بنامش خرد داد راه‏
         خداوند هستى و هم راستى            نخواهد ز تو كژّى و كاستى‏
         خداوند بهرام و كيوان و شيد            ازويم نويد و بدويم اميد
         ستودن مر او را ندانم همى            از انديشه جان بر فشانم همى‏
         ازو گشت پيدا مكان و زمان            پى مور بر هستى‏ء او نشان‏
         ز گردنده خورشيد تا تيره خاك            دگر باد و آتش همان آب پاك‏
         بهستى‏ء يزدان گواهى دهند            روان ترا آشنايى دهند
         ز هرچ آفريدست او بى‏نياز            تو در پادشاهيش گردن فراز
         ز دستور و گنجور و از تاج و تخت            ز كمّى و بيشى و از ناز و بخت‏
         همه بى‏نيازست و ما بنده‏ايم            بفرمان و رايش سر افگنده‏ايم‏
                        شاهنامه، ص: 350
         شب و روز و گردان سپهر آفريد            خور و خواب و تندى و مهر آفريد
         جز او را مدان كردگار بلند            كزو شادمانى و زو مستمند
         شگفتى بگيتى ز رستم بس است            كزو داستان بر دل هر كس است‏
         سر مايه مردى و جنگ ازوست            خردمندى و دانش و سنگ ازوست‏
         بخشكى چو پيل و بدريا نهنگ            خردمند و بينا دل و مرد سنگ‏
         كنون رزم كاموس پيش آوريم            ز دفتر بگفتار خويش آوريم‏
                        [ خوار كردن خسرو توس را]
          چو لشكر بيامد براه چرم            كلات از بر و زير آب ميم‏
         همى ياد كردند رزم فرود            پشيمانى و درد و تيمار بود
         همه دل پر از درد از بيم شاه            دو ديده پر از خون و تن پر گناه‏
         چنان شرمگين نزد شاه آمدند            جگر خسته و پر گناه آمدند
         برادرش را كشته بر بى‏گناه            بدشمن سپرده نگين و كلاه‏
         همه يك سره دست كرده بكش            برفتند پيشش پرستارفش‏
         بديشان نگه كرد خسرو بخشم            دلش پر ز درد و پر از خون دو چشم‏
         بيزدان چنين گفت كاى دادگر            تو دادى مرا هوش و راى و هنر
         همى شرم دارم من از تو كنون            تو آگه‏ترى بى‏شك از چند و چون‏
         و گرنه بفرمودمى تا هزار            زدندى بميدان پيكار دار
         تن طوس را دار بودى نشست            هرانكس كه با او ميان را ببست‏
         ز كين پدر بودم اندر خروش            دلى داشتم پر غم و درد و جوش‏
         كنون كينه نو شد ز كين فرود            سر طوس نوذر ببايد درود
         بگفتم كه سوى كلات و چرم            مرو گر فشانند بر سر درم‏
         كزان ره فرودست و با مادرست            سپهبد نژادست و كنداور است‏
         دمان طوس نامرد ناهوشيار            چرا برد لشكر بسوى حصار
         كنون لا جرم كردگار سپهر            ز طوس و ز لشكر ببرّيد مهر
         بد آمد بگودرزيان بر ز طوس            كه نفرين برو باد و بر پيل و كوس‏
         همى خلعت و پندها دادمش            بجنگ برادر فرستادمش‏
         جهانگير چون طوس نوذر مباد            چنو پهلوان پيش لشكر مباد
         دريغ آن فرود سياوش دريغ            كه با زور و دل بود و با گرز و تيغ‏
         بسان پدر كشته شد بى‏گناه            بدست سپهدار من با سپاه‏
         بگيتى نباشد كم از طوس كس            كه او از در بند و چاهست و بس‏
         نه در سرش مغز و نه در تنش رگ            چه طوس فرومايه پيشم چه سگ‏
         ز خون برادر بكين پدر            همى گشت پيچان و خسته جگر
         سپه را همه خوار كرد و براند            ز مژگان همى خون برخ بر فشاند
         در بار دادن بريشان ببست            روانش بمرگ برادر بخست‏
         بزرگان ايران بماتم شدند            دليران بدرگاه رستم شدند
         بپوزش كه اين بودنى كار بود            كرا بود آهنگ رزم فرود
         بدانگه كجا كشته شد پور طوس            سر سركشان خيره گشت از فسوس‏
         همان نيز داماد او ريونيز            نبود از بد بخت مانند چيز
                        شاهنامه، ص: 351
         كه دانست نام و نژاد فرود            كجا شاه را دل بخواهد شخود
         تو خواهشگرى كن كه برناست شاه            مگر سر بپيچد ز كين سپاه‏
         نه فرزند كاوس كى ريونيز            بجنگ اندرون كشته شد زار نيز
         كه كهتر پسر بود و پرخاش جوى            دريغ آن چنان خسرو ماهروى‏
         چنين است انجام و فرجام جنگ            يكى تاج يابد يكى گور تنگ‏
                        [ آمرزش كردن خسرو ايرانيان را]
          چو شد روى گيتى ز خورشيد زرد            بخم اندر آمد شب لاژورد
         تهمتن بيامد بنزديك شاه            ببوسيد خاك از در پيشگاه‏
         چنين گفت مر شاه را پيل تن            كه بادا سرت برتر از انجمن‏
         بخواهشگرى آمدم نزد شاه            همان از پى طوس و بهر سپاه‏
         چنان دان كه كس بى‏بهانه نمرد            ازين در سخنها ببايد شمرد
         و ديگر كزان بد گمان بد سپاه            كه فرّخ برادر نبد نزد شاه‏
         همان طوس تندست و هشيار نيست            و ديگر كه جان پسر خوار نيست‏
         چو در پيش او كشته شد ريونيز            زرسپ آن جوان سر افراز نيز
         گر او بر فروزد نباشد شگفت            جهانجوى را كين نبايد گرفت‏
         بدو گفت خسرو كه اى پهلوان            دلم پر ز تيمار شد زان جوان‏
         كنون پند تو داروى جان بود            و گر چه دل از درد پيچان بود
         بپوزش بيامد سپهدار طوس            بپيش سپهبد زمين داد بوس‏
         همى آفرين كرد بر شهريار            كه نوشه بدى تا بود روزگار
         زمين بنده تاج و تخت تو باد            فلك مايه فرّ و بخت تو باد
         منم دل پر از غم ز كردار خويش            بغم بسته جان را ز تيمار خويش‏
         همان نيز جانم پر از شرم شاه            زبان پر ز پوزش روان پر گناه‏
         ز پاكيزه جان فرود و زرسپ            همى بر فروزم چو آذر گشسپ‏
         اگر من گنهكارم از انجمن            همى پيچم از كرده خويشتن‏
         بويژه ز بهرام و ز ريونيز            همى جان خويشم نيايد بچيز
         اگر شاه خشنود گردد ز من            وزين نامور بى‏گناه انجمن‏
         شوم كين اين ننگ باز آورم            سر شيب را بر فراز آورم‏
         همه رنج لشكر بتن بر نهم            اگر جان ستانم اگر جان دهم‏
         ازين پس بتخت و كله ننگرم            جز از ترك رومى نبيند سرم‏
         ز گفتار او شاد شد شهريار            دلش تازه شد چون گل اندر بهار
                        [ فرستادن خسرو توس را به توران‏]
          چو تاج خور روشن آمد پديد            سپيده ز خمّ كمان بر دميد
         سپهبد بيامد بنزديك شاه            ابا او بزرگان ايران سپاه‏
         بديشان چنين گفت شاه جهان            كه هرگز پى كين نگردد نهان‏
         ز تور و ز سلم اندر آمد سخن            ازان كين پيشين و رزم كهن‏
         چنين ننگ بر شاه ايران نبود            زمين پر ز خون دليران نبود
         همه كوه پر خون گودرزيان            بزنّار خونين ببسته ميان‏
                        شاهنامه، ص: 352
         همان مرغ و ماهى بريشان بزار            بگريد بدريا و بر كوهسار
         از ايران همه دشت تورانيان            سر و دست و پايست و پشت و ميان‏
         شما را همه شادمانيست راى            بكينه نجنبد همى دل ز جاى‏
         دليران همه دست كرده بكش            بپيش خداوند خورشيد فش‏
         همه همگنان خاك دادند بوس            چو رهّام و گرگين چو گودرز و طوس‏
         چو خرّاد با زنگه شاوران            دگر بيژن و گيو و كنداوران‏
         كه اى شاه نيك اختر و شير دل            ببرده ز شيران بشمشير دل‏
         همه يك بيك پيش تو بنده‏ايم            ز تشوير خسرو سر افگنده‏ايم‏
         اگر جنگ فرمان دهد شهريار            همه سر فشانيم در كارزار
         سپهدار پس گيو را پيش خواند            بتخت گرانمايگان بر نشاند
         فراوانش بستود و بنواختش            بسى خلعت و نيكوى ساختش‏
         بدو گفت كاندر جهان رنج من            تو بردى و بى‏بهرى از گنج من‏
         نبايد كه بى‏رأى تو پيل و كوس            سوى جنگ راند سپهدار طوس‏
         بتندى مكن سهمگين كار خرد            كه روشن روان باد بهرام گرد
         ز گفتار بدگوى و ز نام و ننگ            جهان كرد بر خويشتن تار و تنگ‏
         درم داد و روزى دهان را بخواند            بسى با سپهبد سخنها براند
         همان راى زد با تهمتن بران            چنين تا رخ روز شد در نهان‏
         چو خورشيد بر زد سنان از نشيب            شتاب آمد از رفتن با نهيب‏
         سپهبد بيامد بنزديك شاه            ابا گيو گودرز و چندى سپاه‏
         بدو داد شاه اختر كاويان            بران سان كه بودى برسم كيان‏
         ز اختر يكى روز فرّخ بجست            كه بيرون شدن را كى آيد درست‏
         همى رفت با كوس خسرو بدشت            بدان تا سپهبد بدو بر گذشت‏
         يكى لشكرى همچو كوه سياه            گذشتند بر پيش بيدار شاه‏
         پس لشكر اندر سپهدار طوس            بيامد بر شه زمين داد بوس‏
         برو آفرين كرد و برشد خروش            جهان آمد از بانگ اسپان بجوش‏
         يكى ابر بست از بر گرد سم            بر آمد خروشيدن گاودم‏
         ز بس جوشن و كاويانى درفش            شده روى گيتى سراسر بنفش‏
         تو خورشيد گفتى به آب اندر است            سپهر و ستاره بخواب اندر است‏
         نهاد از بر پيل پيروزه مهد            همى رفت زين گونه تا رود شهد
                        [ پيغام پيران به لشكر ايران‏]
          هيونى بكردار باد دمان            بشد نزد پيران هم اندر زمان‏
         كه من جنگ را گردن افراخته            سوى رود شهد آمدم ساخته‏
         چو بشنيد پيران غمى گشت سخت            فرو بست بر پيل ناكام رخت‏
         برون رفت با نامداران خويش            گزيده دلاور سواران خويش‏
         كه ايران سپه را ببيند كه چيست            سر افراز چندست و با طوس كيست‏
         رده بر كشيدند زان سوى رود            فرستاد نزد سپهبد درود
         وزين روى لشكر بياورد طوس            درفش همايون و پيلان و كوس‏
                        شاهنامه، ص: 353
         سپهدار پيران يكى چرب‏گوى            ز تركان فرستاد نزديك اوى‏
         بگفت آنك من با فرنگيس و شاه            چه كردم ز خوبى بهر جايگاه‏
         ز درد سياوش خروشان بدم            چو بر آتش تيز جوشان بدم‏
         كنون بار ترياك زهر آمدست            مرا زو همه رنج بهر آمدست‏
         دل طوس غمگين شد از كار اوى            بپيچيد زان درد و پيكار اوى‏
         چنين داد پاسخ كه از مهر تو            فراوان نشانست بر چهر تو
         سر آزاد كن دور شو زين ميان            ببند اين در بيم و راه زيان‏
         بر شاه ايران شوى با سپاه            مكافات يابى به نيكى ز شاه‏
         بايران ترا پهلوانى دهد            همان افسر خسروانى دهد
         چو ياد آيدش خوب كردار تو            دلش رنجه گردد ز تيمار تو
         چنين گفت گودرز و گيو و سران            بزرگان و تيمار كش مهتران‏
         سراينده پاسخ آمد چو باد            بنزديك پيران ويسه نژاد
         بگفت آنچ بشنيد با پهلوان            ز طوس و ز گودرز روشن روان‏
         چنين داد پاسخ كه من روز و شب            بياد سپهبد گشايم دو لب‏
         شوم هرچ هستند پيوند من            خردمند كو بشنود پند من‏
         بايران گذارم بر و بوم و رخت            سر نامور بهتر از تاج و تخت‏
         وزين گفتها بود مغزش تهى            همى جست نو روزگار بهى‏
                        [ سپاه فرستادن افراسياب به نزديك پيران‏]
          هيونى برافگند هنگام خواب            فرستاد نزديك افراسياب‏
         كز ايران سپاه آمد و پيل و كوس            همان گيو و گودرز و رهّام و طوس‏
         فراوان فريبش فرستاده‏ام            ز هر گونه بندها داده‏ام‏
         سپاهى ز جنگ آوران بر گزين            كه بر زين شتابش بيايد ز كين‏
         مگر بومشان از بنه بر كنيم            بتخت و بگنج آتش اندر زنيم‏
         و گرنه ز كين سياوش سپاه            نياسايد از جنگ هرگز نه شاه‏
         چو بشنيد افراسياب اين سخن            سران را بخواند از همه انجمن‏
         يكى لشكرى ساخت افراسياب            كه تاريك شد چشمه آفتاب‏
         دهم روز لشكر بپيران رسيد            سپاهى كزو شد زمين ناپديد
         چو لشكر بياسود روزى بداد            سپه بر گرفت و بنه بر نهاد
         ز پيمان بگرديد و ز ياد عهد            بيامد دمان تا لب رود شهد
         طلايه بيامد بنزديك طوس            كه بربند بر كوهه پيل كوس‏
         كه پيران نداند سخن جز فريب            چو داند كه تنگ اندر آمد نهيب‏
         درفش جفا پيشه آمد پديد            سپه بر لب رود صف بر كشيد
         بياراست لشكر سپهدار طوس            بهامون كشيدند پيلان و كوس‏
         دو رويه سپاه اندر آمد چو كوه            سواران تركان و ايران گروه‏
         چنان شد ز گرد سپاه آفتاب            كه آتش بر آمد ز درياى آب‏
         درخشيدن تيغ و ژوپين و خشت            تو گفتى شب اندر هوا لاله كشت‏
         ز بس ترگ زرّين و زرّين سپر            ز جوش سواران زرّين كمر
                        شاهنامه، ص: 354
         بر آمد يكى ابر چون سندروس            زمين گشت از گرد چون آبنوس‏
         سر سروران زير گرز گران            چو سندان شد و پتك آهنگران‏
         ز خون رود گفتى ميستان شدست            ز نيزه هوا چون نيستان شدست‏
         بسى سر گرفتار دام كمند            بسى خوار گشته تن ارجمند
         كفن جوشن و بستر از خون و خاك            تن نازديده بشمشير چاك‏
         زمين ارغوان و زمان سندروس            سپهر و ستاره پر آواى كوس‏
         اگر تاج جويد جهانجوى مرد            و گر خاك گردد بروز نبرد
         بناكام مى رفت بايد ز دهر            چه زو بهر ترياك يابى چه زهر
         ندانم سرانجام و فرجام چيست            برين رفتن اكنون ببايد گريست‏                         [ كشتن توس ارژنگ را]
          يكى نامدارى بد ارژنگ نام            بابر اندر آورده از جنگ نام‏
         برآورد از دشت آورد گرد            از ايرانيان جست چندى نبرد
         چو از دور طوس سپهبد بديد            بغرّيد و تيغ از ميان بر كشيد
         بپور زره گفت نام تو چيست            ز تركان جنگى ترا يار كيست‏
         بدو گفت ارژنگ جنگى منم            سر افراز و شير درنگى منم‏
         كنون خاك را از تو رخشان كنم            بآوردگه بر سر افشان كنم‏
         چو گفتار پور زره شد ببن            سپهدار ايران شنيد اين سخن‏
         بپاسخ نديد ايچ راى درنگ            همان آبدارى كه بودش بچنگ‏
         بزد بر سر و ترگ آن نامدار            تو گفتى تنش سر نياورد بار
         بر آمد ز ايران سپه بوق و كوس            كه پيروز بادا سر افراز طوس‏
         غمى گشت پيران ز توران سپاه            ز تركان تهى ماند آوردگاه‏
         دليران توران و كنداوران            كشيدند شمشير و گرز گران‏
         كه يك سر بكوشيم و جنگ آوريم            جهان بر دل طوس تنگ آوريم‏
         چنين گفت هومان كه امروز جنگ            بسازيد و دل را مداريد تنگ‏
         گر ايدونك زيشان يكى نامور            ز لشكر برآرد به پيكار سر
         پذيره فرستيم گردى دمان            ببينيم تا بر كه گردد زمان‏
         وزيشان بتندى نجوييد جنگ            ببايد يك امروز كردن درنگ‏
         بدانگه كه لشكر بجنبد ز جاى            تبيره بر آيد ز پرده سراى‏
         همه يك سره گرزها بر كشيم            يكى از لب رود برتر كشيم‏
         بانبوه رزمى بسازيم سخت            اگر يار باشد جهاندار و بخت‏
                        [ جنگ هومان با توس‏]
          باسپ عقاب اندر آورد پاى            بر انگيخت آن بارگى را ز جاى‏
         تو گفتى يكى باره آهنست            و گر كوه البرز در جوشنست‏
         به پيش سپاه اندر آمد بجنگ            يكى خشت رخشان گرفته بچنگ‏
         بجنبيد طوس سپهبد ز جاى            جهان پر شد از ناله كرّ ناى‏
         بهومان چنين گفت كاى شور بخت            ز پاليز كين بر نيامد درخت‏
         نمودم بارژنگ يك دست برد            كه بود از شما نامبردار و گرد
                        شاهنامه، ص: 355
         تو اكنون همانا بكين آمدى            كه با خشت بر پشت زين آمدى‏
         بجان و سر شاه ايران سپاه            كه بى‏جوشن و گرز و رومى كلاه‏
         بجنگ تو آيم بسان پلنگ            كه از كوه يازد بنخچير چنگ‏
         ببينى تو پيكار مردان مرد            چو آورد گيرم بدشت نبرد
         چنين پاسخ آورد هومان بدوى            كه بيشى نه خوبست بيشى مجوى‏
         گر ايدونك بيچاره را زمان            بدست تو آمد مشو در گمان‏
         بجنگ من ارژنگ روز نبرد            كجا داشتى خويشتن را بمرد
         دليران لشكر ندارند شرم            نجوشد يكى را برگ خون گرم‏
         كه پيكار ايشان سپهبد كند            برزم اندرون دستشان بد كند
         كجا بيژن و گيو آزادگان            جهانگير گودرز كشوادگان‏
         تو گر پهلوانى ز قلب سپاه            چرا آمدستى بدين رزمگاه‏
         خردمند بيگانه خواند ترا            هشيوار ديوانه خواند ترا
         تو شو اختر كاويانى بدار            سپهبد نيايد سوى كارزار
         نگه كن كه خلعت كرا داد شاه            ز گردان كه جويد نگين و كلاه‏
         بفرماى تا جنگ شير آورند            زبردست را دست زير آورند
         اگر تو شوى كشته بر دست من            بد آيد بدان نامدار انجمن‏
         سپاه تو بى‏يار و بى‏جان شوند            اگر زنده مانند پيچان شوند
         و ديگر كه گر بشنوى گفت راست            روان و دلم بر زبانم گواست‏
         كه پر درد باشم ز مردان مرد            كه پيش من آيند روز نبرد
         پس از رستم زال سام سوار            نديدم چو تو نيز يك نامدار
         پدر بر پدر نامبردار و شاه            چو تو جنگ جويى نيابد سپاه‏
         تو شو تا ز لشكر يكى نامجوى            بيايد بروى اندر آريم روى‏
         بدو گفت طوس اى سر افراز مرد            سپهبد منم هم سوار نبرد
         تو هم نامدارى ز توران سپاه            چرا راى كردى بآوردگاه‏
         دلت گر پذيرد يكى پند من            بجويى بدين كار پيوند من‏
         كزين كينه تا زنده ماند يكى            نياسود خواهد سپاه اندكى‏
         تو با خويش و پيوند و چندين سوار            همه پهلوان و همه نامدار
         بخيره مده خويشتن را بباد            ببايد كه پند من آيدت ياد
         سزاوار كشتن هر آن كس كه هست            بمان تا بيازند بر كينه دست‏
         كزين كينه مرد گنهكار هيچ            رهايى نيابد خرد را مپيچ‏
         مرا شاه ايران چنين داد پند            كه پيران نبايد كه يابد گزند
         كه او ويژه پروردگار منست            جهان ديده و دوستدار منست‏
         به بيداد بر خيره با او مكوش            نگه كن كه دارد بپند تو گوش‏
         چنين گفت هومان به بيداد و داد            چو فرمان دهد شاه فرّخ نژاد
         بران رفت بايد به بيچارگى            سپردن بدو دل بيكبارگى‏
         همان رزم پيران نه بر آرزوست            كه او راد و آزاده و نيك خوست‏
         بدين گفت و گوى اندرون بود طوس            كه شد گيو را روى چون سندروس‏
                        شاهنامه، ص: 356
         ز لشكر بيامد بكردار باد            چنين گفت كاى طوس فرّخ نژاد
         فريبنده هومان ميان دو صف            بيامد دمان بر لب آورده كف‏
         كنون با تو چندين چه گويد براز            ميان دو صف گفت و گوى دراز
         سخن جز بشمشير با او مگوى            مجوى از در آشتى هيچ روى‏
         چو بشنيد هومان برآشفت سخت            چنين گفت با گيو بيدار بخت‏
         ايا گم شده بخت آزادگان            كه گم باد گودرز كشوادگان‏
         فراوان مرا ديده روز جنگ            بآوردگه تيغ هندى بچنگ‏
         كس از تخم كشواد جنگى نماند            كه منشور تيغ مرا بر نخواند
         ترا بخت چون روى آهرمنست            بخان تو تا جاودان شيونست‏
         اگر من شوم كشته بر دست طوس            نه بر خيزد آيين گوپال و كوس‏
         بجايست پيران و افراسياب            بخواهد شدن خون من رود آب‏
         نه گيتى شود پاك ويران ز من            سخن راند بايد بدين انجمن‏
         و گر طوس گردد بدستم تباه            يكى ره نيابند ز ايران سپاه‏
         تو اكنون بمرگ برادر گرى            چه با طوس نوذر كنى داورى‏
         بدو گفت طوس اين چه آشفتنست            بدين دشت پيكار تو با منست‏
         بيا تا بگرديم و كين آوريم            بجنگ ابروان پر ز چين آوريم‏
         بدو گفت هومان كه دادست مرگ            سرى زير تاج و سرى زير ترگ‏
         اگر مرگ باشد مرا بى‏گمان            بآورد گه به كه آيد زمان‏
         بدست سوارى كه دارد هنر            سپهبد سر و گرد و پرخاشخر
         گرفتند هر دو عمود گران            همى حمله برد آن برين اين بران‏
         ز مى گشت گردان و شد روز تار            يكى ابر بست از بر كارزار
         تو گفتى شب آمد بريشان بروز            نهان گشت خورشيد گيتى فروز
         ازان چاك چاك عمود گران            سرانشان چو سندان آهنگران‏
         بابر اندرون بانگ پولاد خاست            بدرياى شهد اندرون باد خاست‏
         ز خون بر كف شير كفشير بود            همه دشت پر بانگ شمشير بود
         خم آورد رويين عمود گران            شد آهن بكردار چاچى كمان‏
         تو گفتى كه سنگست سر زير ترگ            سيه شد ز زخم يلان روى مرگ‏
         گرفتند شمشير هندى بچنگ            فرو ريخت آتش ز پولاد و سنگ‏
         ز نيروى گردنكشان تيغ تيز            خم آورد و در زخم شد ريز ريز
         همه كام پر خاك و پر خاك سر            گرفتند هر دو دوال كمر
         ز نيروى گردان گردان شد ركيب            يكى را نيامد سر اندر نشيب‏
         كمربند بگسست و هومان بجست            يكى اسپ آسوده را بر نشست‏
         سپهبد سوى تركش آورد چنگ            كمان را بزه كرد و تير خدنگ‏
         بران نامور تير باران گرفت            چپ و راست جنگ سواران گرفت‏
         ز پولاد پيكان و پرّ عقاب            سپر كرد بر پيش روى آفتاب‏
         جهان چون ز شب رفته دو پاس گشت            همه روى كشور پر الماس گشت‏
         ز تير خدنگ اسپ هومان بخست            تن بارگى گشت با خاك پست‏
                        شاهنامه، ص: 357
         سپر بر سر آورد و ننمود روى            نگه داشت هومان سر از تير اوى‏
         چو او را پياده بران رزمگاه            بديدند گفتند توران سپاه‏
         كه پردخت ماند كنون جاى اوى            ببردند پر مايه بالاى اوى‏
         چو هومان بران زين تو زى نشست            يكى تيغ بگرفت هندى بدست‏
         كه آيد دگر باره بر جنگ طوس            شد از شب جهان تيره چون آبنوس‏
         همه نامداران پرخاش جوى            يكايك بدو در نهادند روى‏
         چو شد روز تاريك و بيگاه گشت            ز جنگ يلان دست كوتاه گشت‏
         بپيچيد هومان جنگى عنان            سپهبد بدو راست كرده سنان‏
         بنزديك پيران شد از رزمگاه            خروشى بر آمد ز توران سپاه‏
         ز تو خشم گردنكشان دور باد            درين جنگ فرجام ما سور باد
         كه چون بود رزم تو اى نامجوى            چو با طوس روى اندر آمد بروى‏
         همه پاك ما دل پر از خون بديم            جز ايزد نداند كه ما چون بديم‏
         بلشكر چنين گفت هومان شير            كه اى رزم ديده سران دلير
         چو روشن شود تيره شب روز ماست            كه اين اختر گيتى افروز ماست‏
         شما را همه شادكامى بود            مرا خوبى و نيكنامى بود
         ز لشكر همى بر خروشيد طوس            شب تيره تا گاه بانگ خروس‏
         همى گفت هومان چه مرد منست            كه پيل ژيان هم نبرد منست‏
                        [ دو ديگر جنگ ايرانيان و تورانيان‏]
          چو چرخ بلند از شبه تاج كرد            شمامه پراگند بر لاژورد
         طلايه ز هر سو برون تاختند            بهر پرده پاسبان ساختند
         چو بر زد سر از برج خرچنگ شيد            جهان گشت چون روى رومى سپيد
         تبيره بر آمد ز هر دو سراى            جهان شد پر از ناله كرّ ناى‏
         هوا تيره گشت از فروغ درفش            طبر خون و شبگون و زرد و بنفش‏
         كشيده همه تيغ و گرز و سنان            همه جنگ را گرد كرده عنان‏
         تو گفتى سپهر و زمان و زمين            بپوشد همى چادر آهنين‏
         بپرده درون شد خور تابناك            ز جوش سواران و از گرد و خاك‏
         ز هرّاى اسپان و آواى كوس            همى آسمان بر زمين داد بوس‏
         سپهدار هومان دمان پيش صف            يكى خشت رخشان گرفته بكف‏
         همى گفت چون من برايم بجوش            برانگيزم اسپ و برآرم خروش‏
         شما يك بيك تيغها بر كشيد            سپرهاى چينى بسر در كشيد
         مبينيد جز يال اسپ و عنان            نشايد كمان و نبايد سنان‏
         عنان پاك بر يال اسپان نهيد            بدانسان كه آيد خوريد و دهيد
         بپيران چنين گفت كاى پهلوان            تو بگشاى بند سليح گوان‏
         ابا گنج دينار جفتى مكن            ز بهر سليح ايچ زفتى مكن‏
         كه امروز گرديم پيروز گر            بيابد دل از اختر نيك بر
         وزين روى لشكر سپهدار طوس            بياراست بر سان چشم خروس‏
         برو بر يلان آفرين خواندند            ورا پهلوان زمين خواندند
                        شاهنامه، ص: 358
         كه پيروزگر بود روز نبرد            ز هومان ويسه بر آورد گرد
         سپهبد بگودرز كشواد گفت            كه اين راز بر كس نبايد نهفت‏
         اگر لشكر ما پذيره شوند            سواران بد خواه چيره شوند
         همه دست يك سر بيزدان زنيم            منى از تن خويشتن بفگنيم‏
         مگر دست گيرد جهاندار ما            و گر نه بد است اختر كار ما
         كنون نامداران زرّينه كفش            بباشيد با كاويانى درفش‏
         ازين كوه پايه مجنبيد هيچ            نه روز نبردست و گاه بسيچ‏
         همانا كه از ما بهر يك دويست            فزونست بد خواه اگر بيش نيست‏
         بدو گفت گودرز اگر كردگار            بگرداند از ما بد روزگار
         به بيشى و كمّى نباشد سخن            دل و مغز ايرانيان بد مكن‏
         اگر بد بود بخشش آسمان            بپرهيز و بيشى نگردد زمان‏
         تو لشكر بياراى و از بودنى            روان را مكن هيچ بشخودنى‏
         بياراست لشكر سپهدار طوس            بپيلان جنگى و مردان و كوس‏
         پياده سوى كوه شد با بنه            سپهدار گودرز بر ميمنه‏
         رده بر كشيده همه يك سره            چو رهّام گودرز بر ميسره‏
         ز ناليدن كوس با كرّ ناى            همى آسمان اندر آمد ز جاى‏
         دل چرخ گردان بدو چاك شد            همه كام خورشيد پر خاك شد
         چنان شد كه كس روى هامون نديد            ز بس گرد كز رزمگه بر دميد
         بباريد الماس از تيره ميغ            همى آتش افروخت از گرز و تيغ‏
         سنانهاى رخشان و تيغ سران            درفش از بر و زير گرز گران‏
         هوا گفتى از گرز و از آهنست            زمين يك سر از نعل در جوشنست‏
         چو درياى خون شد همه دشت و راغ            جهان چون شب و تيغها چون چراغ‏
         ز بس ناله كوس با كرّ ناى            همى كس ندانست سر را ز پاى‏
         سپهبد بگودرز گفت آن زمان            كه تاريك شد گردش آسمان‏
         مرا گفته بود اين ستاره‏شناس            كه امروز تا شب گذشته سه پاس‏
         ز شمشير گردان چو ابر سياه            همى خون فشاند بآوردگاه‏
         سرانجام ترسم كه پيروزگر            نباشد مگر دشمن كينه‏ور
         چو شيدوش و رهّام و گستهم و گيو            زره‏دار خرّاد و برزين نيو
         ز صف در ميان سپاه آمدند            جگر خسته و كينه‏خواه آمدند
         بابر اندر آمد ز هر سو غريو            بسان شب تار و انبوه ديو
         و زان روى هومان بكردار كوه            بياورد لشكر همه همگروه‏
         و زان پس گزيدند مردان مرد            كه بر دشت سازند جاى نبرد
         گرازه سر گيوگان با نهل            دو گرد گرانمايه شير دل‏
         چو رهّام گودرز و فرشيدورد            چو شيدوش و لهّاك شد هم نبرد
         ابا بيژن گيو كلباد را            كه بر هم زدى آتش و باد را
         ابا شطرخ نامور گيو را            دو گرد گرانمايه نيو را
         چو گودرز و پيران و هومان و طوس            نبد هيچ پيدا درنگ و فسوس‏
                        شاهنامه، ص: 359
         چنين گفت هومان كه امروز كار            نبايد كه چون دى بود كارزار
         همه جان شيرين بكف بر نهيد            چو من بر خروشم دميد و دهيد
         تهى كرد بايد از يشان زمين            نبايد كه آيند زين پس بكين‏
         بپيش اندر آمد سپهدار طوس            پياده بياورد و پيلان و كوس‏
         صفى بر كشيدند پيش سوار            سپردار و ژوپين‏ور و نيزه‏دار
         مجنبيد گفت ايچ از جاى خويش            سپر با سنان اندر آريد پيش‏
         ببينيم تا اين نبرده سران            چگونه گزارند گرز گران‏                         [ جادوى كردن تورانيان بر سپاه ايران‏]
          ز تركان يكى بود بازور نام            بافسون بهر جاى گسترده كام‏
         بياموخته كژّى و جادوى            بدانسته چينى و هم پهلوى‏
         چنين گفت پيران بافسون پژوه            كز ايدر برو تا سر تيغ كوه‏
         يكى برف و سرما و باد دمان            بريشان بياور هم اندر زمان‏
         هوا تيره‏گون بود از تير ماه            همى گشت بر كوه ابر سياه‏
         چو بازور در كوه شد در زمان            برآمد يكى برف و باد دمان‏
         همه دست آن نيزه‏داران ز كار            فرو ماند از برف در كارزار
         ازان رستخيز و دم زمهرير            خروش يلان بود و باران تير
         بفرمود پيران كه يك سر سپاه            يكى حمله سازيد زين رزمگاه‏
         چو بر نيزه بر دستهاشان فسرد            نيارست بنمود كس دست برد
         و زان پس بر آورد هومان غريو            يكى حمله آورد برسان ديو
         بكشتند چندان ز ايران سپاه            كه درياى خون گشت آوردگاه‏
         در و دشت گشته پر از برف و خون            سواران ايران فتاده نگون‏
         ز كشته نبد جاى رفتن بجنگ            ز برف و ز افگنده شد جاى تنگ‏
         سيه گشت در دشت شمشير و دست            بروى اندر افتاده برسان مست‏
         نبد جاى گردش دران رزمگاه            شده دست لشكر ز سرما تباه‏
         سپهدار و گردنكشان آن زمان            گرفتند زارى سوى آسمان‏
         كه اى برتر از دانش و هوش و راى            نه در جاى و بر جاى و نه زير جاى‏
         همه بنده پر گناه توايم            به بيچارگى داد خواه توايم‏
         ز افسون و از جادوى برترى            جهاندار و بر داوران داورى‏
         تو باشى به بيچارگى دستگير            تواناتر از آتش و زمهرير
         ازين برف و سرما تو فريادرس            نداريم فريادرس جز تو كس‏
         بيامد يكى مرد دانش پژوه            برهّام بنمود آن تيغ كوه‏
         كجا جاى بازور نستوه بود            بر افسون و تنبل بران كوه بود
         بجنبيد رهّام زان رزمگاه            برون تاخت اسپ از ميان سپاه‏
         زِرِه دامنش را بزد بر كمر            پياده بر آمد بران كوه سر
         چو جادو بديدش بيامد بجنگ            عمودى ز پولاد چينى بچنگ‏
         چو رهّام نزديك جادو رسيد            سبك تيغ تيز از ميان بر كشيد
         بيفگند دستش بشمشير تيز            يكى باد برخاست چون رستخيز
                        شاهنامه، ص: 360
         ز روى هوا ابر تيره ببرد            فرود آمد از كوه رهّام گرد
         يكى دست بازور جادو بدست            بهامون شد و بارگى بر نشست‏
         هوا گشت زان سان كه از پيش بود            فروزنده خورشيد را رخ نمود
         پدر را بگفت آنچ جادو چه كرد            چه آورد بر ما بروز نبرد
         بديدند ازان پس دليران شاه            چو درياى خون گشته آوردگاه‏
         همه دشت كشته ز ايرانيان            تن بى‏سران و سر بى‏تنان‏
         چنين گفت گودرز آنگه بطوس            كه نه پيل ماند و نه آواى كوس‏
         همه يك سره تيغها بركشيم            برآريم جوش ار كشند ار كشيم‏
         همانا كه ما را سر آمد زمان            نه روز نبردست و تير و كمان‏
         بدو گفت طوس اى جهان ديده مرد            هوا گشت پاك و بشد باد سرد
         چرا سر همى داد بايد بباد            چو فريادرس فرّه و زور داد
         مكن پيش دستى تو در جنگ ما            كنند اين دليران خود آهنگ ما
         بپيش زمانه پذيره مشو            بنزديك بد خواه خيره مشو
         تو در قلب با كاويانى درفش            همى دار در جنگ تيغ بنفش‏
         سوى ميمنه گيو و بيژن بهم            نگهبانش بر ميسره گستهم‏
         چو رهّام و شيدوش بر پيش صف            گرازه بكين بر لب آورده كف‏
         شوم بركشم گرز كين از ميان            كنم تن فدى پيش ايرانيان‏
         ازين رزمگه بر نگردانم اسپ            مگر خاك جايم بود چون زرسپ‏
         اگر من شوم كشته زين رزمگاه            تو بركش سوى شاه ايران سپاه‏
         مرا مرگ نامى‏تر از سرزنش            بهر جاى بيغاره بدكنش‏
         چنين است گيتى پر آزار و درد            ازو تا توان گرد بيشى مگرد
         فزونيش يك روز بگزايدت            ببودن زمانى نيفزايدت‏
         دگر باره برشد دم كرّ ناى            خروشيدن زنگ و هندى دراى‏
         ز بانگ سواران پرخاشخر            درخشيدن تيغ و زخم تبر
         ز پيكان و از گرز و ژوپين و تير            زمين شد بكردار درياى قير
         همه دشت بى‏تن سر و يال بود            همه گوش پر زخم گوپال بود
         چو شد رزم تركان برين گونه سخت            نديدند ايرانيان روى بخت‏
         همى تيره شد روى اختر درشت            دليران بدشمن نمودند پشت‏
         چو طوس و چو گودرز و گيو دلير            چو شيدوش و بيژن چو رهّام شير
         همه برنهادند جان را بكف            همى رزم جستند بر پيش صف‏
         هر آن كس كه با طوس در جنگ بود            همه نامدار و كنارنگ بود
         بپيش اندرون خون همى ريختند            يلان از پس پشت بگريختند
         يكى موبدى طوس يل را بخواند            پس پشت تو گفت جنگى نماند
         نبايد كت اندر ميان آورند            بجان سپهبد زيان آورند
         بگيو دلير آن زمان طوس گفت            كه با مغز لشكر خرد نيست جفت‏
         كه ما را بدين گونه بگذاشتند            چنين روى از جنگ برگاشتند
         برو باز گردان سپه را ز راه            ز بيغاره دشمن و شرم شاه‏
                        شاهنامه، ص: 361
         بشد گيو و لشكر همه باز گشت            پر از كشته ديدند هامون و دشت‏
         سپهبد چنين گفت با مهتران            كه اينست پيكار جنگ آوران‏
         كنون چون رخ روز شد تيره‏گون            همه روى كشور چو درياى خون‏
         يكى جاى آرام بايد گزيد            اگر تيره شب خود توان آرميد
         مگر كشته يابد بجاى مغاك            يكى بستر از ريگ و چادر ز خاك‏
                        [ رفتن ايرانيان به كوه هماون‏]
          همه بازگشتند يك سر ز جنگ            ز خويشان روان خسته و سر ز ننگ‏
         سر از كوه بر زد همانگاه ماه            چو بر تخت پيروزه پيروز شاه‏
         سپهدار پيران سپه را بخواند            همى گفت زيشان فراوان نماند
         بدانگه كه درياى ياقوت زرد            زند موج بر كشور لاژورد
         كسى را كه زنده‏ست بى‏جان كنيم            بريشان دل شاه پيچان كنيم‏
         برفتند با شادمانى ز جاى            نشستند بر پيش پرده سراى‏
         همه شب ز آواى چنگ و رباب            سپه را نيامد بران دشت خواب‏
         وزين روى لشكر همه مستمند            پدر بر پسر سوگوار و نژند
         همه دشت پر كشته و خسته بود            بخون بزرگان زمين شسته بود
         چپ و راست آوردگه دست و پاى            نهادن ندانست كس پا بجاى‏
         همه شب همى خسته برداشتند            چو بيگانه بد خوار بگذاشتند
         بر خسته آتش همى سوختند            گسسته ببستند و بردوختند
         فراوان ز گودرزيان خسته بود            بسى كشته بود و بسى بسته بود
         چو بشنيد گودرز بر زد خروش            زمين آمد از بانگ اسپان بجوش‏
         همه مهتران جامه كردند چاك            بسر بر پراگند گودرز خاك‏
         همى گفت كاندر جهان كس نديد            به پيران سر اين بد كه بر من رسيد
         چرا بايدم زنده با پير سر            بخاك اندر افگنده چندين پسر
         ازان روزگارى كجا زاده‏ام            ز خفتان ميان هيچ نگشاده‏ام‏
         بفرجام چندين پسر ز انجمن            ببينم چنين كشته در پيش من‏
         جدا گشته از من چو بهرام پور            چنان نامور شير خودكام پور
         ز گودرز چون آگهى شد بطوس            مژه كرد پر خون و رخ سندروس‏
         خروشى براورد آنگه بزار            فراوان بباريد خون در كنار
         همى گفت اگر نوذر پاك تن            نكشتى بن و بيخ من بر چمن‏
         نبودى مرا رنج و تيمار و درد            غم كشته و گرم دشت نبرد
         كه تا من كمر بر ميان بسته‏ام            بدل خسته‏ام گر بجان رسته‏ام‏
         هم اكنون تن كشتگان را بخاك            بپوشيد جايى كه باشد مغاك‏
         سران بريده سوى تن بريد            بنه سوى كوه هماون بريد
         برانيم لشكر همه همگروه            سراپرده و خيمه بر سوى كوه‏
         هيونى فرستيم نزديك شاه            دلش بر فروزد فرستد سپاه‏
         بدين من سوارى فرستاده‏ام            ورا پيش ازين آگهى داده‏ام‏
         مگر رستم زال را با سپاه            سوى ما فرستد بدين رزمگاه‏
                        شاهنامه، ص: 362
         و گر نه ز ما نامدارى دلير            نماند بآوردگه بر چو شير
         سپه بر نشاند و بنه برنهاد            و زان كشتگان كرد بسيار ياد
                        [ گرد كردن توران سپاه، كوه هماون را]
          ازين سان همى رفت روز و شبان            پر از غم دل و ناچريده لبان‏
         همه ديده پر خون و دل پر ز داغ            ز رنج روان گشته چون پرّ زاغ‏
         چو نزديك كوه هماون رسيد            بران دامن كوه لشكر كشيد
         چنين گفت طوس سپهبد بگيو            كه اى پر خرد نامبردار نيو
         سه روزست تا زين نشان تاختى            بخواب و بخوردن نپرداختى‏
         بيا و بياسا و چيزى بخور            بآرامش و جامه بنماى سر
         كه من بى‏گمانم كه پيران بجنگ            پس ما بيايد كنون بى‏درنگ‏
         كسى را كه آسوده‏تر زين گروه            به بيژن بمان و تو بر شو بكوه‏
         همه خستگان را سوى كه كشيد            ز آسودگان لشكرى بر گزيد
         چنين گفت كين كوه‏سر جاى ماست            ببايد كنون خويشتن كرد راست‏
         طلايه ز كوه اندر آمد بدشت            بدان تا بريشان نشايد گذشت‏
         خروش نگهبان و آواى زنگ            تو گفتى بجوش آمد از كوه سنگ‏
         هم آنگه برآمد ز چرخ آفتاب            جهان گشت برسان درياى آب‏
         ز درگاه پيران برآمد خروش            چنان شد كه بر خيزد از خاك جوش‏
         بهومان چنين گفت كاكنون بجنگ            نبايد همانا فراوان درنگ‏
         سواران دشمن همه كشته‏اند            و گر خسته از جنگ برگشته‏اند
         بزد كوس و از دشت بر خاست غو            همى رفت پيش سپه پيش رو
         رسيدند تركان بدان رزمگاه            همه رزمگه خيمه بد بى‏سپاه‏
         بشد نزد پيران يكى مژده‏خواه            كه كس نيست ايدر ز ايران سپاه‏
         ز لشكر بشادى بر آمد خروش            بفرمان پيران نهادند گوش‏
         سپهبد چنين گفت با بخردان            كه اى نامور پر هنر موبدان‏
         چه سازيم و اين را چه دانيد راى            كه اكنون ز دشمن تهى ماند جاى‏
         سواران لشكر ز پير و جوان            همه تيز گفتند با پهلوان‏
         كه لشكر گريزان شد از پيش ما            شكست آمد اندر بدانديش ما
         يكى رزمگاهست پر خون و خاك            از يشان نه هنگام بيم است و باك‏
         ببايد پى دشمن اندر گرفت            ز مولش سزد گر بمانى شگفت‏
         گريزان ز باد اندر آيد بآب            به آيد ز موليدن ايدر شتاب‏
         چنين گفت پيران كه هنگام جنگ            شود سست پاى شتاب از درنگ‏
         سپاهى بكردار درياى آب            شدست انجمن پيش افراسياب‏
         بمانيم تا آن سپاه گران            بيايند گردان و جنگ آوران‏
         ازان پس بايران نمانيم كس            چنين است راى خردمند و بس‏
         بدو گفت هومان كه اى پهلوان            مرنجان بدين كار چندين روان‏
         سپاهى بدان زور و آن جوش و دم            شدى روى دريا از يشان دژم‏
         كنون خيمه و گاه و پرده سراى            همه مانده بر جاى و رفته ز جاى‏
                        شاهنامه، ص: 363
         چنان دان كه رفتن ز بيچارگيست            نمودن بما پشت يكبارگيست‏
         نمانيم تا نزد خسرو شوند            بدرگاه او لشكرى نو شوند
         ز زابلستان رستم آيد بجنگ            زيانى بود سهمگين زين درنگ‏
         كنون ساختن بايد و تاختن            فسونها و نيرنگها ساختن‏
         چو گودرز را با سپهدار طوس            درفش همايون و پيلان و كوس‏
         همه بى‏گمانى بچنگ آوريم            بد آيد چو ايدر درنگ آوريم‏
         چنين داد پاسخ بدو پهلوان            كه بيدار دل باش و روشن روان‏
         چنان كن كه نيك اختر و راى تست            كه چرخ فلك زير بالاى تست‏
         پس لشكر اندر گرفتند راه            سپهدار پيران و توران سپاه‏
         بلهّاك فرمود كاكنون مه‏ايست            بگردان عنان با سوارى دويست‏
         بدو گفت مگشاى بند از ميان            ببين تا كجايند ايرانيان‏
         همى رفت لهّاك بر سان باد            ز خواب و ز خوردن نكرد ايچ ياد
         چو نيمى ز تيره شب اندر گذشت            طلايه بديدش بتاريك دشت‏
         خروش آمد از كوه و آواى زنگ            نديد ايچ لهّاك جاى درنگ‏
         بنزديك پيران بيامد ز راه            بدو آگهى داد ز ايران سپاه‏
         كه ايشان بكوه هماون درند            همه بسته بر پيش راه گزند
         بهومان بفرمود پيران كه زود            عنان و ركيبت ببايد بسود
         ببر چند بايد ز لشكر سوار            ز گردان گردنكش نامدار
         كه ايرانيان با درفش و سپاه            گرفتند كوه هماون پناه‏
         ازين رزم رنج آيد اكنون بروى            خرد تيز كن چاره كار جوى‏
         گر آن مرد با كاويانى درفش            بيارى شود روى ايشان بنفش‏
         اگر دست يابى بشمشير تيز            درفش و همه نيزه كن ريز ريز
         من اينك پس اندر چو باد دمان            بيايم نسازم درنگ و زمان‏
         گزين كرد هومان ز لشكر سوار            سپردار و شمشيرزن سى هزار
         چو خورشيد تابنده بنمود تاج            بگسترد كافور بر تخت عاج‏
         پديد آمد از دور گرد سپاه            غو ديده‏بان آمد از ديده‏گاه‏
         كه آمد ز تركان سپاهى پديد            بابر سيه گردشان بر كشيد
         چو بشنيد جوشن بپوشيد طوس            برآمد دم بوق و آواى كوس‏
         سواران ايران همه همگروه            رده بركشيدند بر پيش كوه‏
         چو هومان بديد آن سپاه گران            گراييدن گرز و تيغ سران‏
         چنين گفت هومان بگودرز و طوس            كز ايران برفتيد با پيل و كوس‏
         سوى شهر تركان بكين آختن            بدان روى لشكر برون تاختن‏
         كنون برگزيدى چو نخچير كوه            شدستى ز گردان توران ستوه‏
         نيايدت زين كار خود شرم و ننگ            خور و خواب و آرام بر كوه و سنگ‏
         چو فردا بر آيد ز كوه آفتاب            كنم زين حصار تو درياى آب‏
         بدانى كه اين جاى بيچارگيست            برين كوه خارا ببايد گريست‏
         هيونى بپيران فرستاد زود            كه انديشه ما دگرگونه بود
                        شاهنامه، ص: 364
         دگرگونه بود آنچ انداختيم            بريشان همى تاختن ساختيم‏
         همه كوه يك سر سپاهست و كوس            درفش از پس پشت گودرز و طوس‏
         چنان كن كه چون بردمد چاك روز            پديد آيد از چرخ گيتى فروز
         تو ايدر بوى ساخته با سپاه            شده روى هامون ز لشكر سياه‏
         فرستاده نزديك پيران رسيد            بجوشيد چون گفت هومان شنيد
         بيامد شب تيره هنگام خواب            همى راند لشكر بكردار آب‏ 
                        [ آمدن پيران از پى ايرانيان به كوه هماون‏]
          چو خورشيد زان چادر قيرگون            غمى شد بدرّيد و آمد برون‏
         سپهبد بكوه هماون رسيد            ز گرد سپه كوه شد ناپديد
         بهومان چنين گفت كز رزمگاه            مجنب و مجنبان از ايدر سپاه‏
         شوم تا سپهدار ايرانيان            چه دارد بپا اختر كاويان‏
         بكوه هماون كه دادش نويد            بدين بودن اكنون چه دارد اميد
         بيامد بنزديك ايران سپاه            سرى پر ز كينه دلى پر گناه‏
         خروشيد كاى نامبردار طوس            خداوند پيلان و گوپال و كوس‏
         كنون ماهيان اندر آمد به پنج            كه تا تو همى رزم جويى برنج‏
         ز گودرزيان آن كجا مهترند            بدان رزمگاهت همه بى‏سرند
         تو چون غرم رفتستى اندر كمر            پر از داورى دل پر از كينه سر
         گريزان و لشكر پس اندر دمان            بدام اندر آيى همى بى‏گمان‏
         چنين داد پاسخ سر افراز طوس            كه من بر دروغ تو دارم فسوس‏
         پى كين تو افگندى اندر جهان            ز بهر سياوش ميان مهان‏
         برين گونه تا چند گويى دروغ            دروغت بر ما نگيرد فروغ‏
         علف تنگ بود اندران رزمگاه            ازان بر هماون كشيدم سپاه‏
         كنون آگهى شد بشاه جهان            بيايد زمان تا زمان ناگهان‏
         بزرگان لشكر شدند انجمن            چو دستان و چون رستم پيل تن‏
         چو جنبيدن شاه كردم درست            نمانم بتوران برو بوم و رست‏
         كنون كامدى كار مردان ببين            نه گاه فريبست و روز كمين‏
         چو بشنيد پيران ز هر سو سپاه            فرستاد و بگرفت بر كوه راه‏
         بهر سو ز توران بيامد گروه            سپاه انجمن كرد بر گرد كوه‏
         بريشان چو راه علف تنگ شد            سپهبد سوى چاره جنگ شد
         چنين گفت هومان بپيران گرد            كه ما را پى كوه بايد سپرد
         يكى جنگ سازيم كايرانيان            نبندند ازين پس بكينه ميان‏
         بدو گفت پيران كه بر ماست باد            نكردست با باد كس رزم ياد
         ز جنگ پياده بپيچيد سر            شود تيره ديدار پرخاشخر
         چو راه علف تنگ شد بر سپاه            كسى كوه خارا ندارد نگاه‏
         همه لشكر آيد بزنهار ما            ازين پس نجويند پيكار ما
         بريشان كنون جاى بخشايش است            نه هنگام پيكار و آرايش است‏
                        شاهنامه، ص: 365
                        [ شبيخون كردن ايرانيان‏]
          رسيد اين سگالش بگودرز و طوس            سر سركشان خيره گشت از فسوس‏
         چنين گفت با طوس گودرز پير            كه ما را كنون جنگ شد ناگزير
         سه روز ار بود خوردنى بيش نيست            ز يك سو گشاده رهى پيش نيست‏
         نه خورد و نه چيز و نه بار و بنه            چنين چند باشد سپه گرسنه‏
         كنون چون شود روى خورشيد زرد            پديد آيد ان چادر لاژورد
         ببايد گزيدن سواران مرد            ز بالا شدن سوى دشت نبرد
         بسان شبيخون يكى رزم سخت            بسازيم تا چون بود يار بخت‏
         اگر يك بيك تن بكشتن دهيم            و گر تاج گردنكشان بر نهيم‏
         چنين است فرجام آوردگاه            يكى خاك يابد يكى تاج و گاه‏
         ز گودرز بشنيد طوس اين سخن            سرش گشت پر درد و كين كهن‏
         ز يك سوى لشكر ببيژن سپرد            دگر سو بشيدوش و خرّاد گرد
         درفش خجسته بگستهم داد            بسى پند و اندرزها كرد ياد
         خود و گيو و گودرز و چندى سران            نهادند بر يال گرز گران‏
         بسوى سپهدار پيران شدند            چو آتش بقلب سپه بر زدند
         چو درياى خون شد همه رزمگاه            خروشى بر آمد بلند از سپاه‏
         درفش سپهبد بدو نيم شد            دل رزمجويان پر از بيم شد
         چو بشنيد هومان خروش سپاه            نشست از بر تازى اسپى سياه‏
         بيامد ز لشكر بسى كشته ديد            بسى بيهش از رزم برگشته ديد
         فرو ريخت از ديده خون بر برش            يكى بانگ زد تند بر لشكرش‏
         چنين گفت كايدر طلايه نبود            شما را ز كين ايچ مايه نبود
         بهر يك از يشان ز ما سيصدست            بآوردگه خواب و خفتن بدست‏
         هلا تيغ و گوپالها بر كشيد            سپرهاى چينى بسر در كشيد
         ز هر سو بريشان بگيريد راه            كنون كز بره بركشد تيغ ماه‏
         رهايى نبايد كه يابند هيچ            بدين سان چه بايد درنگ و بسيچ‏
         بر آمد خروشيدن كرّ ناى            بهر سو برفتند گردان ز جاى‏
         گرفتندشان يك سر اندر ميان            سواران ايران چو شير ژيان‏
         چنان آتش افروخت از ترگ و تيغ            كه گفتى همى گرز بارد ز ميغ‏
         شب تار و شمشير و گرد سپاه            ستاره نه پيدا نه تابنده ماه‏
         ز جوشن تو گفتى ببار اندرند            ز تارى بدرياى قار اندرند
         بلشكر چنين گفت هومان كه بس            ازين مهتران مفگنيد ايچ كس‏
         همه پيش من دستگير آوريد            نبايد كه خسته بتير آوريد
         چنين گفت لشكر ببانگ بلند            كه اكنون ببيچارگى دست بند
         دهيد ار بگرز و بژوپين دهيد            سران را ز خون تاج بر سر نهيد
         چنين گفت با گيو و رهّام طوس            كه شد جان ما بى‏گمان بر فسوس‏
         مگر كردگار سپهر بلند            رهاند تن و جان ما زين گزند
         اگر نه بچنگ عقاب اندريم            و گر زير درياى آب اندريم‏
         يكى حمله بردند هر سه بهم            چو بر خيزد از جاى شير دژم‏
                        شاهنامه، ص: 366
         نديدند كس يال اسپ و عنان            ز تنگى بچشم اندر آمد سنان‏
         چنين گفت هومان بآواز تيز            كه نه جاى جنگست و راه گريز
         برانگيخت از جايتان بخت بد            كه تا بر تن بدكنش بد رسد
         سه جنگ آور و خوار مايه سپاه            بماندند يك سر بدين رزمگاه‏
         فراوان ز رستم گرفتند ياد            كجا داد در جنگ هر جاى داد
         ز شيدوش و ز بيژن و گستهم            بسى ياد كردند بر بيش و كم‏
         كه بارى كسى را ز ايران سپاه            بدى يارمان اندرين رزمگاه‏
         نه ايدر بپيكار و جنگ آمديم            كه خيره بكام نهنگ آمديم‏
         دريغ آن در و گاه شاه جهان            كه گيرند ما را كنون ناگهان‏
         تهمتن بزاولستانست و زال            شود كار ايران كنون تال و مال‏
         همى آمد آواى گوپال و كوس            بلشكر همى دير شد گيو و طوس‏
         چنين گفت شيدوش و گستهم شير            كه شد كار پيكار سالار دير
         ببيژن گرازه همى گفت باز            كه شد كار سالار لشكر دراز
         هوا قيرگون و زمين آبنوس            همى آمد از دشت آواى كوس‏
         برفتند گردان بر آواى اوى            ز خون بود بر دشت هر جاى جوى‏
         ز گردان نيو و ز نيروى چنگ            تو گفتى بر آمد ز دريا نهنگ‏
         بدانست هومان كه آمد سوار            همه گرز ور بود و شمشير دار
         چو دانست كامد ورا يار طوس            همى بر خروشيد برسان كوس‏
         سبك شد عنان و گران شد ركيب            بلندى كه دانست باز از نشيب‏
         يكى رزم كردند تا چاك روز            چو پيدا شد از چرخ گيتى فروز
         سپه بازگشتند يك سر ز جنگ            كشيدند لشكر سوى كوه تنگ‏
         بگردان چنين گفت سالار طوس            كه از گردش مهر تا زخم كوس‏
         سوارى چنين كز شما ديده‏ام            ز كنداوران هيچ نشنيده‏ام‏
         يكى نامه بايد كه زى شه كنيم            ز كارش همه جمله آگه كنيم‏
         چو نامه بنزديك خسرو رسد            بدلش اندرون آتشى نو رسد
         بيارى بيايد گو پيل تن            ز شيران يكى نامدار انجمن‏
         بپيروزى از رزم گرديم باز            بديدار كى‏خسرو آيد نياز
         سخن هرچ رفت آشكار و نهان            بگويم بپيروز شاه جهان‏
         بخوبى و خشنودى شهريار            بباشد بكام شما روزگار
         [ چنانچون كه گفتند برساختند            نوندى بنزديك شه تاختند]
         دو لشكر بخيمه فرود آمدند            ز پيكار يكباره دم برزدند
         طلايه برون آمد از هر دو روى            بدشت از دليران پرخاش جوى‏
         چو هومان رسيد اندران رزمگاه            ز كشته نديد ايچ بر دشت راه‏
         به پيران چنين گفت كامروز گرد            نه بر آرزو گشت گاه نبرد
         چو آسوده گردند گردان ما            ستوده سواران و مردان ما
         يكى رزم سازم كه خورشيد و ماه            نديدست هرگز چنان رزمگاه‏
                        شاهنامه، ص: 367
                        [ آگاهى يافتن كى‏خسرو از كار سپاه‏]
          ازان پس چو آمد بخسرو خبر            كه پيران شد از رزم پيروزگر
         سپهبد بكوه هماون كشيد            ز لشكر بسى گرد شد ناپديد
         در كاخ گودرز كشوادگان            تهى شد ز گردان و آزادگان‏
         ستاره بريشان بنالد همى            ببالينشان خون بپالد همى‏
         از يشان جهان پر ز خاكست و خون            بلند اختر طوس گشته نگون‏
         بفرمود تا رستم پيل تن            خرامد بدرگاه با انجمن‏
         برفتند ز ايران همه بخردان            جهان ديده و نامور موبدان‏
         سر نامداران زبان برگشاد            ز پيكار لشكر بسى كرد ياد
         برستم چنين گفت كاى سرفراز            بترسم كه اين دولت ديرياز
         همى بر گرايد بسوى نشيب            دلم شد ز كردار او پر نهيب‏
         توى پروراننده تاج و تخت            فروغ از تو گيرد جهاندار بخت‏
         دل چرخ در نوك شمشير تست            سپهر و زمان و زمين زير تست‏
         تو كندى دل و مغز ديو سپيد            زمانه بمهر تو دارد اميد
         زمين گرد رخش ترا چاكرست            زمان بر تو چون مهربان مادرست‏
         ز تيغ تو خورشيد بريان شود            ز گرز تو ناهيد گريان شود
         ز نيروى پيكان كلك تو شير            بروز بلا گردد از جنگ سير
         تو تا بر نهادى بمردى كلاه            نكرد ايچ دشمن بايران نگاه‏
         كنون گيو و گودرز و طوس و سران            فراوان ازين مرز كنداوران‏
         همه دل پر از خون و ديده پر آب            گريزان ز تركان افراسياب‏
         فراوان ز گودرزيان كشته مرد            شده خاك بستر بدشت نبرد
         هرانكس كزيشان بجان رسته‏اند            بكوه هماون همه خسته‏اند
         همه سر نهاده سوى آسمان            سوى كردگار مكان و زمان‏
         كه ايدر بيايد گو پيل تن            بنيروى يزدان و فرمان من‏
         شب تيره كين نامه بر خواندم            بسى از جگر خون بر افشاندم‏
         نگفتم سه روز اين سخن را بكس            مگر پيش دادار فريادرس‏
         كنون كار ز اندازه اندر گذشت            دلم زين سخن پر ز تيمار گشت‏
         اميد سپاه و سپهبد بتست            كه روشن روان بادى و تن درست‏
         سرت سبز باد و دلت شادمان            تن زال دور از بد بد گمان‏
         ز من هرچ بايد فزونى بخواه            ز اسپ و سليح و ز گنج و سپاه‏
         برو با دلى شاد و رايى درست            نشايد گرفت اين چنين كار سست‏
         بپاسخ چنين گفت رستم بشاه            كه بى‏تو مبادا نگين و كلاه‏
         كه با فرّ و برزى و باراى و داد            ندارد چو تو شاه گردون بياد
         شنيدست خسرو كه تا كى‏قباد            كلاه بزرگى بسر بر نهاد
         بايران بكين من كمر بسته‏ام            بآرام يك روز ننشسته‏ام‏
         بيابان و تاريكى و ديو و شير            چه جادو چه از اژدهاى دلير
         همان رزم توران و مازندران            شب تيره و گرزهاى گران‏
         هم از تشنگى هم ز راه دراز            گزيدن در رنج بر جاى ناز
                        شاهنامه، ص: 368
         چنين درد و سختى بسى ديده‏ام            كه روزى ز شادى نپرسيده‏ام‏
         تو شاه نو آيين و من چون رهى            ميان بسته‏ام چون تو فرمان دهى‏
         شوم با سپاهى كمر بر ميان            بگردانم اين بد ز ايرانيان‏
         ازان كشتگان شاه بى‏درد باد            رخ بدسگالان او زرد باد
         ز گودرزيان خود جگر خسته‏ام            كمر بر ميان سوگ را بسته‏ام‏
         چو بشنيد كى‏خسرو آواز اوى            برخ بر نهاد از دو ديده دو جوى‏
         بدو گفت بى‏تو نخواهم زمان            نه اورنگ و تاج و نه گرز و كمان‏
         فلك زير خمّ كمند تو باد            سر تاج داران به بند تو باد
         ز دينار و گنج و ز تاج و گهر            كلاه و كمان و كمند و كمر
         بياورد گنجور خسرو كليد            سر بدرهاى درم بردريد
         همه شاه ايران برستم سپرد            چنين گفت كاى نامبردار گرد
         جهان گنج و گنجور شمشير تست            سر سروران جهان زير تست‏
         تو با گرزداران زاولستان            دليران و شيران كابلستان‏
         همى رو بكردار باد دمان            مجوى و مفرماى جستن زمان‏
         ز گردان شمشيرزن سى هزار            ز لشكر گزين از در كارزار
         فريبرز كاوس را دِه سپاه            كه او پيش رو باشد و كينه‏خواه‏
         تهمتن زمين را ببوسيد و گفت            كه با من عنان و ركيبست جفت‏
         سران را سر اندر شتاب آوريم            مبادا كه آرام و خواب آوريم‏
         سپه را درم دادن آغاز كرد            بدشت آمد و رزم را ساز كرد
         فريبرز را گفت بركش پگاه            سپاه اندر آور به پيش سپاه‏
         نبايد كه روز و شبان بغنوى            مگر نزد طوس سپهبد شوى‏
         بگويى كه در جنگ تندى مكن            فريب زمان جوى و كندى مكن‏
         من اينك بكردار باد دمان            بيايم نجويم بره بر زمان‏
         چو گرگين ميلاد كار آزماى            سپه را زند بر بد و نيك راى‏
         چو خورشيد تابنده بنمود چهر            بسان بتى با دلى پر ز مهر
         بر آمد خروشيدن كرّ ناى            تهمتن بياورد لشكر ز جاى‏
         پر انديشه جان جهاندار شاه            دو فرسنگ با او بيامد براه‏
         دو منزل همى كرد رستم يكى            نياسود روز و شبان اندكى‏                         [ ديدن توس، سياوش را به خواب‏]
          شبى داغ دل پر ز تيمار طوس            بخواب اندر آمد گه زخم كوس‏
         چنان ديد روشن روانش بخواب            كه رخشنده شمعى برآمد ز آب‏
         بر شمع رخشان يكى تخت عاج            سياوش بران تخت با فرّ و تاج‏
         لبان پر ز خنده زبان چرب‏گوى            سوى طوس كردى چو خورشيد روى‏
         كه ايرانيان را هم ايدر بدار            كه پيروزگر باشى از كارزار
         بگودرزيان هيچ غمگين مشو            كه ايدر يكى گلستانست نو
         بزير گل اندر همى مى خوريم            چه دانيم كين باده تا كى خوريم‏
         ز خواب اندر آمد شده شاددل            ز درد و غمان گشته آزاد دل‏
                        شاهنامه، ص: 369
         بگودرز گفت اى جهان پهلوان            يكى خواب ديدم بروشن روان‏
         نگه كن كه رستم چو باد دمان            بيايد بر ما زمان تا زمان‏
         بفرمود تا بر كشيدند ناى            بجنبيد بر كوه لشكر ز جاى‏
         ببستند گردان ايران ميان            برافراختند اختر كاويان‏
         بياورد زان روى پيران سپاه            شد از گرد خورشيد تابان سياه‏
         از آواز گردان و باران تير            همى چشم خورشيد شد خيره خير
         دو لشكر بروى اندر آورده روى            ز گردان نشد هيچ كس جنگجوى‏
         چنين گفت هومان بپيران كه جنگ            همى جست بايد چه جويى درنگ‏
         نه لشكر بدشت شكار اندرند            كه اسپان ما زير بار اندرند
         بدو گفت پيران كه تندى مكن            نه روز شتابست و گاه سخن‏
         سه تن دوش با خوار مايه سپاه            برفتند بيگاه زين رزمگاه‏
         چو شيران جنگى و ما چون رمه            كه از كوهسار اندر آيد دمه‏
         همه دشت پر جوى خون يافتيم            سر نامداران نگون يافتيم‏
         يكى كوه دارند خارا و خشك            همى خار بويند اسپان چو مشك‏
         بمان تا بران سنگ پيچان شوند            چو بيچاره گردند بى‏جان شوند
         گشاده نبايد كه داريد راه            دو رويه پس و پيش اين رزمگاه‏
         چو بى‏رنج دشمن بچنگ آيدت            چو بشتابيش كار تنگ آيدت‏
         چرا جست بايد همى كارزار            طلايه برين دشت بس صد سوار
         بباشيم تا دشمن از آب و نان            شود تنگ و زنهار خواهد بجان‏
         مگر خاك گر سنگ خارا خورند            چو روزى سر آيد خورند و مرند
         سوى خيمه رفتند زان رزمگاه            طلايه بيامد به پيش سپاه‏
         گشادند گردان سراسر كمر            بخوان و بخوردن نهادند سر
         بلشكرگه آمد سپهدار طوس            پر از خون دل و روى چون سندروس‏
         بگودرز گفت اين سخن تيره گشت            سر بخت ايرانيان خيره گشت‏
         همه گرد بر گرد ما لشكرست            خور بارگى خارگر خاورست‏
         سپه را خورش بس فراوان نماند            جز از گرز و شمشير درمان نماند
         بشبگير شمشيرها بر كشيم            همه دامن كوه لشكر كشيم‏
         اگر اختر نيك يارى دهد            بريشان مرا كامگارى دهد
         ور ايدون كجا داور آسمان            بشمشير بر ما سر آرد زمان‏
         ز بخش جهان آفرين بيش و كم            نباشد مپيماى بر خيره دم‏
         مرا مرگ خوشتر بنام بلند            ازين زيستن با هراس و گزند
         برين بر نهادند يك سر سخن            كه سالار نيك اختر افگند بن‏
                        [ فرستادن افراسياب، خاقان و كاموس را به يارى پيران‏]
          چو خورشيد بر زد ز خرچنگ چنگ            بدرّيد پيراهن مشك رنگ‏
         به پيران فرستاده آمد ز شاه            كه آمد ز هر جاى بى‏مر سپاه‏
         سپاهى كه درياى چين را ز گرد            كند چون بيابان بروز نبرد
         نخستين سپهدار خاقان چين            كه تختش همى بر نتابد زمين‏
                        شاهنامه، ص: 370
         تنش زور دارد چو صد نرّه شير            سر ژنده پيل اندر آرد بزير
         يكى مهتر از ماورالنهر بر            كه بگذارد از چرخ گردنده سر
         ببالا چو سرو و بديدار ماه            جهانگير و نازان بدو تاج و گاه‏
         سر سرفرازان و كاموس نام            بر آرد ز گودرز و از طوس نام‏
         ز مرز سپيجاب تا دشت روم            سپاهى كه بود اندر آباد بوم‏
         فرستادم اينك سوى كارزار            بر آرند از طوس و خسرو دمار
         چو بشنيد پيران بتوران سپاه            چنين گفت كاى سرفرازان شاه‏
         بدين مژده شاه پير و جوان            همه شاد باشيد و روشن روان‏
         ببايد كنون دل ز تيمار شست            بايران نمانم بر و بوم و رست‏
         سر از رزم و از رنج و كين خواستن            بر آسود و ز لشكر آراستن‏
         بايران و توران و بر خشك و آب            نبينند جز كام افراسياب‏
         ز لشكر بر پهلوان پيش رو            بمژده بيامد همى نو بنو
         بگفتند كاى نامور پهلوان            هميشه بزى شاد و روشن روان‏
         بديدار شاهان دلت شاد دار            روانت ز انديشه آزاد دار
         ز كشمير تا برتر از رود شهد            درفش و سپاهست و پيلان و مهد
         نخست اندر آيم ز خاقان چين            كه تاجش سپهرست و تختش زمين‏
         چو منشور جنگى كه با تيغ اوى            بخاك اندر آيد سر جنگجوى‏
         دلاور چو كاموس شمشير زن            كه چشمش نديدست هرگز شكن‏
         همه كارهاى شگرف آورد            چو خشم آورد باد و برف آورد
         چو خشنود باشد بهار آردت            گل و سنبل جويبار آردت‏
         ز سقلاب چون كندر شير مرد            چو پيروز كانى سپهر نبرد
         چو سگسار غرچه چو شنگل ز هند            هوا پر درفش و زمين پر پرند
         چغانى چو فرطوس لشكر فروز            گهارگهانى گوگرد سوز
         شميران شگنى و گردوى و هر            پراگنده بر نيزه و تيغ زهر
         تو اكنون سر افراز و رامش پذير            كزين مژده برنا شود مرد پير
         ز لشكر توى پهلو و پيش رو            هميشه بزى شاد و فرمانت نو
         دل و جان پيران پر از خنده گشت            تو گفتى مگر مرده بد زنده گشت‏
         بهومان چنين گفت پيران كه من            پذيره شوم پيش اين انجمن‏
         كه ايشان ز راه دراز آمدند            پر انديشه و رزمساز آمدند
         ازين آمدن بى‏نيازند سخت            خداوند تاج‏اند و زيباى تخت‏
         ندارند سر كم ز افراسياب            كه با تخت و گنج‏اند و با جاه و آب‏
         شوم تا ببينم كه چند و چيند            سپهبد كدامند و گردان كيند
         كنم آفرين پيش خاقان چين            و گر پيش تختش ببوسم زمين‏
         ببينم سر افراز كاموس را            برابر كنم شنگل و طوس را
         چو باز آيم ايدر ببندم ميان            بر آرم دم و دود از ايرانيان‏
         اگر خود ندارند پاياب جنگ            بريشان كنم روز تاريك و تنگ‏
         هرانكس كه هستند زيشان سران            كنم پاى و گردن ببند گران‏
                        شاهنامه، ص: 371
         فرستم بنزديك افراسياب            نه آرام جويم بدين بر نه خواب‏
         ز لشكر هرانكس كه آيد بدست            سرانشان ببرّم بشمشير پست‏
         بسوزم دهم خاك ايشان بباد            نگيريم زان بوم و بر نيز ياد
         سه بهره ازان پس برانم سپاه            كنم روز بر شاه ايران سياه‏
         يكى بهره زيشان فرستم ببلخ            بايرانيان بر كنم روز تلخ‏
         دگر بهره بر سوى كابلستان            بكابل كشم خاك زابلستان‏
         سوم بهره بر سوى ايران برم            ز تركان بزرگان و شيران برم‏
         زن و كودك خرد و پير و جوان            نمانم كه باشد تنى با روان‏
         بر و بوم ايران نمانم بجاى            كه مه دست بادا از يشان مه پاى‏
         كنون تا كنم كارها را بسيچ            شما جنگ ايشان مجوييد هيچ‏
         بگفت اين و دل پر ز كينه برفت            همى پوست بر تنش گفتى بكفت‏
         بلشكر چنين گفت هومان گرد            كه دل را ز كينه نبايد سترد
         دو روز اين يكى رنج بر تن نهيد            دو ديده بكوه هماون نهيد
         نبايد كه ايشان شبى بى‏درنگ            گريزان برانند ازين جاى تنگ‏
         كنون كوه و رود و در و دشت و راه            جهانى شود پر درفش سپاه‏
                        [ آمدن خاقان چين به هماون‏]
          چو پيران بنزديك لشكر رسيد            در و دشت از سمّ اسپان نديد
         جهان پر سراپرده و خيمه بود            زده سرخ و زرد و بنفش و كبود
         ز ديباى چينى و از پرنيان            درفشى ز هر پرده در ميان‏
         فرو ماند و زان كارش آمد شگفت            بسى با دل انديشه اندر گرفت‏
         كه تا اين بهشتست يا رزمگاه            سپهر برينست گر تاج و گاه‏
         بيامد بنزديك خاقان چين            پياده ببوسيد روى زمين‏
         چو خاقان بديدش به بر در گرفت            بماند از بر و يال پيران شگفت‏
         بپرسيد بسيار و بنواختش            بر خويش نزديك بنشاختش‏
         بدو گفت بخ‏بخ كه با پهلوان            نشينم چنين شاد و روشن روان‏
         بپرسيد زان پس كز ايران سپاه            كه دارد نگين و درفش و كلاه‏
         كدامست جنگى و گردان كيند            نشسته برين كوه سر بر چيند
         چنين داد پاسخ بدو پهلوان            كه بيدار دل باش و روشن روان‏
         درود جهان آفرين بر تو باد            كه كردى بپرسش دل بنده شاد
         ببخت تو شادانم و تن درست            روانم همى خاك پاى تو جست‏
         از ايرانيان هرچ پرسيد شاه            نه گنج و سپاهست و نه تاج و گاه‏
         بى‏اندازه پيكار جستند و جنگ            ندارند از جنگ جز خاره سنگ‏
         چو بى‏كام و بى‏نام و بى‏تن شدند            گريزان بكوه هماون شدند
         سپهدار طوس است مردى دلير            بهامون نترسد ز پيكار شير
         بزرگان چو گودرز كشوادگان            چو گيو و چو رهّام ز آزادگان‏
         ببخت سر افراز خاقان چين            سپهبد نبيند سپه را جزين‏
         بدو گفت خاقان كه نزديك من            بباش و بياور يكى انجمن‏
                        شاهنامه، ص: 372
         يك امروز با كام دل مى خوريم            غم روز ناآمده نشمريم‏
         بياراست خيمه چو باغ بهار            بهشتست گفتى برنگ و نگار
                        [ سگالش ايرانيان از كار خود]
          چو بر گنبد چرخ رفت آفتاب            دل طوس و گودرز شد پر شتاب‏
         كه امروز تركان چرا خامشند            براى بداند ار ز مى بيهشند
         اگر مستمندند گر شادمان            شدم در گمان از بد بدگمان‏
         اگر رويشان به پيكار يار آمدست            چنان دان كه بد روزگار آمدست‏
         تو ايرانيان را همه كشته گير            و گر زنده از رزم برگشته گير
         مگر رستم آيد بدين رزمگاه            و گر نه بد آيد بما زين سپاه‏
         ستودان نيابيم يك تن نه گور            بكوبندمان سر بنعل ستور
         بدو گفت گيو اى سپهدار شاه            چه بودت كه انديشه كردى تباه‏
         از انديشه ما سخن ديگرست            ترا كردگار جهان ياورست‏
         بسى تخم نيكى پراگنده‏ايم            جهان آفرين را پرستنده‏ايم‏
         و ديگر ببخت جهاندار شاه            خداوند شمشير و تخت و كلاه‏
         ندارد جهان آفرين دست ياز            كه آيد ببد خواه ما را نياز
         چو رستم بيايد بدين رزمگاه            بديها سرآيد همه بر سپاه‏
         نباشد ز يزدان كسى نااميد            و گر شب شود روى روز سپيد
         بيك روز كز ما نجستند جنگ            مكن دل ز انديشه بر خيره تنگ‏
         نبستند بر ما در آسمان            بپايان رسد هر بد بدگمان‏
         اگر بخشش كردگار بلند            چنانست كايد بما بر گزند
         بپرهيز و انديشه نابكار            نه بر گردد از ما بد روزگار
         يكى كَنده سازيم پيش سپاه            چنانچون بود رسم و آيين و راه‏
         همه جنگ را تيغها بر كشيم            دو روز دگر ار كشند ار كشيم‏
         ببينيم تا چيست آغازشان            برهنه شود بى‏گمان رازشان‏
         از ايران بيايد همان آگهى            درخشان شود شاخ سرو سهى‏
                        [ آگاهى يافتن گودرز از آمدن رستم‏]
          سپهدار گودرز بر تيغ كوه            بر آمد برفت از ميان گروه‏
         چو خورشيد تابان ز گنبد بگشت            ز بالا همى سوى خاور گذشت‏
         بزارى خروش آمد از ديده‏گاه            كه شد كار گردان ايران تباه‏
         سوى باختر گشت گيتى ز گرد            سراسر بسان شب لاژورد
         شد از خاك خورشيد تابان بنفش            ز بس پيل و بر پشت پيلان درفش‏
         غو ديده بشنيد گودرز و گفت            كه جز خاك تيره نداريم جفت‏
         رخش گشت ز اندوه بر سان قير            چنان شد كجا خسته گردد بتير
         چنين گفت كز اختر روزگار            مرا بهره كين آمد و كارزار
         ز گيتى مرا شور بختيست بهر            پراگنده بر جاى ترياك زهر
         نبيره پسر داشتم لشكرى            شده نامبردار هر كشورى‏
         بكين سياوش همه كشته شد            ز من بخت بيدار برگشته شد                         شاهنامه، ص: 373
         ازين زندگانى شدم نااميد            سيه شد مرا بخت و روز سپيد
         نزادى مرا كاشكى مادرم            نگشتى سپهر بلند از برم‏
         چنين گفت با ديده‏بان پهلوان            كه اى مرد بينا و روشن روان‏
         نگه كن بتوران و ايران سپاه            كه آرام دارند از آوردگاه‏
         درفش سپهدار ايران كجاست            نگه كن چپ لشكر و دست راست‏
         بدو ديده‏بان گفت كز هر دو روى            نه بينم همى جنبش و گفت و گوى‏
         ازان كار شد پهلوان پر ز درد            فرو ريخت از ديدگان آب زرد
         بناليد و گفت اسپ را زين كنيد            ازين پس مرا خشت بالين كنيد
         شوم پر كنم چشم و آغوش را            بگيرم ببر گيو و شيدوش را
         همان بيژن گيو و رهّام را            سواران جنگى و خودكام را
         به پدرود كردن رخ هر كسى            ببوسم ببارم ز مژگان بسى‏
         نهادند زين بر سمند چمان            خروش آمد از ديده هم در زمان‏
         كه اى پهلوان جهان شاد باش            ز تيمار و درد و غم آزاد باش‏
         كه از راه ايران يكى تيره گرد            پديد آمد و روز شد لاژورد
         فراوان درفش از ميان سپاه            بر آمد بكردار تابنده ماه‏
         بپيش اندرون گرگ پيكر يكى            يكى ماه پيكر ز دور اندكى‏
         درفشى بديد اژدها پيكرش            پديد آمد و شير زرّين سرش‏
         بدو گفت گودرز انوشه بَدى             ز ديدار تو دور چشم بدى‏
         چو گفتارهاى تو آيد بجاى            بدين سان كه گفتى بپاكيزه راى‏
         ببخشمت چندان گرانمايه چيز            كزان پس نيازت نيايد بنيز
         و زان پس چو روزى بايران شويم            بنزديك شاه دليران شويم‏
         ترا پيش تختش برم ناگهان            سرت بر فرازم بجاه از مهان‏
         چو باد دمنده ازان جايگاه            برو سوى سالار ايران سپاه‏
         همه هرچ ديدى بديشان بگوى            سبك باش و از هر كسى مژده جوى‏
         بدو ديده‏بان گفت كز ديده‏گاه            نشايد شدن پيش ايران سپاه‏
         چو بينم كه روى زمين تار گشت            برين ديده گه ديده بيكار گشت‏
         بكردار سيمرغ ازين ديده‏گاه            برم آگهى سوى ايران سپاه‏
         چنين گفت با ديده‏بان پهلوان            كه اكنون نگه كن بروشن روان‏
         دگر باره بنگر ز كوه بلند            كه ايشان بنزديك ما كى رسند
         چنين داد پاسخ كه فردا پگاه            بكوه هماون رسد آن سپاه‏
         چنان شاد شد زان سخن پهلوان            چو بى‏جان شده باز يابد روان‏
         و زان روى پيران بكردار گرد            همى راند لشكر بدشت نبرد
         سوارى بمژده بيامد ز پيش            بگفت آن كجا رفته بد كمّ و بيش‏
         چو بشنيد هومان بخنديد و گفت            كه شد بى‏گمان بخت بيدار جفت‏
         خروشى بشادى ازان رزمگاه            بابر اندر آمد ز توران سپاه‏
         بزرگان ايران پر از داغ و درد            رخان زرد و لبها شده لاژورد
         باندرز كردن همه همگروه            پراگنده گشتند بر گرد كوه‏
                        شاهنامه، ص: 374
         بهر جاى كرده يكى انجمن            همى مويه كردند بر خويشتن‏
         كه زار اين دليران خسرو نژاد            كزيشان بايران نگيرند ياد
         كفنها كنون كام شيران بود            زمين پر ز خون دليران بود
         سپهدار با بيژن گيو گفت            كه بر خيز و بگشاى راز از نهفت‏
         برو تا سر تيغ كوه بلند            ببين تا كيند و چه و چون و چند
         همى بر كدامين ره آيد سپاه            كه دارد سراپرده و تخت و گاه‏
         بشد بيژن گيو تا تيغ كوه            بر آمد بى‏انبوه دور از گروه‏
         ازان كوه سر كرد هر سو نگاه            درفش سواران و پيل و سپاه‏
         بيامد بسوى سپهبد دوان            دل از غم پر از درد و خسته روان‏
         بدو گفت چندان سپاهست و پيل            كه روى زمين گشت بر سان نيل‏
         درفش و سنان را خود اندازه نيست            خور از گرد بر آسمان تازه نيست‏
         اگر بشمرى نيست انداز و مر            همى از تبيره شود گوش كر
         سپهبد چو بشنيد گفتار اوى            دلش گشت پر درد و پر آب روى‏
         سران سپه را همه گرد كرد            بسى گرم و تيمار لشكر بخورد
         چنين گفت كز گردش روزگار            نبينم همى جز غم كارزار
         بسى گشته‏ام بر فراز و نشيب            برويم نيامد ازينسان نهيب‏
         كنون چاره كار ايدر يكيست            اگر چه سليح و سپاه اندكيست‏
         بسازيم و امشب شبيخون كنيم            زمين را از يشان چو جيحون كنيم‏
         اگر كشته آييم در كارزار            نكوهش نيابيم از شهريار
         نگويند بى‏نام گردى بمرد            مگر زير خاكم ببايد سپرد
         بدين رام گشتند يك سر سپاه            هرانكس كه بود اندران رزمگاه‏
         چو شد روى گيتى چو درياى قير            نه ناهيد پيدا نه بهرام و تير
         بيامد دمان ديده‏بان پيش طوس            دوان و شده روى چون سندروس‏
         چنين گفت كاى پهلوان سپاه            از ايران سپاه آمد از نزد شاه‏
         سپهبد بخنديد با مهتران            كه اى نامداران و كنداوران‏
         چو يار آمد اكنون نسازيم جنگ            گهى با شتابيم و گه با درنگ‏
         بنيروى يزدان گو پيل تن            بيارى بيايد بدين انجمن‏
         ازان ديده‏بان گشت روشن روان            همه مژده دادند پير و جوان‏
         طلايه فرستاد بر دشت جنگ            خروش آمد از كوه و آواى زنگ‏
                        [ رفتن خاقان چين به ديدن سپاه ايران‏]
          چو خورشيد بر چرخ گنبد كشيد            شب تار شد از جهان ناپديد
         يكى انجمن كرد خاقان چين            بديبا بياراست روى زمين‏
         بپيران چنين گفت كامروز جنگ            بسازيم و روزى نبايد درنگ‏
         يكى با سر افراز گردنكشان            خنيده سواران دشمن كشان‏
         ببينيم كايرانيان بر چيند            بدين رزمگاه اندرون با كيند
         چنين گفت پيران كه خاقان چين            خردمند شاهيست با آفرين‏
         بران رفت بايد كه او را هواست            كه راى تو بر ما همه پادشاست‏
                        شاهنامه، ص: 375
         و زان پس بر آمد ز پرده سراى            خروشيدن كوس با كرّ ناى‏
         سنانهاى رخشان و جوشان سپاه            شده روى كشور ز لشكر سياه‏
         ز پيلان نهادند بر پنج زين            بياراست ديگر بديباى چين‏
         زبرجد نشانده بزين اندرون            ز ديباى زربفت پيروزه‏گون‏
         بزرّين ركيب و جناغ پلنگ            بزرّين و سيمين جرسها و زنگ‏
         ز افسر سر پيل بان پر نگار            همه پاك با طوق و با گوشوار
         هوا شد ز بس پرنيانى درفش            چو بازار چين سرخ و زرد و بنفش‏
         سپاهى برفت اندران دشت رزم            كزيشان همى آرزو خواست بزم‏
         زمين شد بكردار چشم خروس            ز بس رنگ و آرايش و پيل و كوس‏
         برفتند شاهان لشكر ز جاى            هوا پر شد از ناله كرّ ناى‏
         چو از دور طوس سپهبد بديد            سپاه آنچ بودش رده بر كشيد
         ببستند گردان ايران ميان            بياورد گيو اختر كاويان‏
         از آوردگه تا سر تيغ كوه            سپه بود از ايران گروها گروه‏
         چو كاموس و منشور و خاقان چين            چو بيورد و چون شنگل بافرين‏
         نظاره بكوه هماون شدند            نه بر آرزو پيش دشمن شدند
         چو از دور خاقان چين بنگريد            خروش سواران ايران شنيد
         پسند آمدش گفت كاينت سپاه            سواران رزم آور و كينه‏خواه‏
         سپهدار پيران دگر گونه گفت            هنرهاى مردان نشايد نهفت‏
         سپهدار كو چاه پوشد بخار            برو اسپ تازد بروز شكار
         ازان به كه بر خيره روز نبرد            هنرهاى دشمن كند زير گرد
         نديدم سواران و گردنكشان            بگردى و مردانگى زين نشان‏
         بپيران چنين گفت خاقان چين            كه اكنون چه سازيم بر دشت كين‏
         ورا گفت پيران كز اندك سپاه            نگيرند ياد اندرين رزمگاه‏
         كشيدى چنين رنج و راه دراز            سپردى و ديدى نشيب و فراز
         بمان تا سه روز اندرين رزمگاه            بباشيم و آسوده گردد سپاه‏
         سپه را كنم زان سپس بدو نيم            سر آمد كنون روز پيكار و بيم‏
         بتازند شبگير تا نيمروز            نبرده سواران گيتى فروز
         بژوپين و خنجر بتير و كمان            همى رزم جويند با بد گمان‏
         دگر نيمه روز ديگر گروه            بكوشند تا شب بر آيد ز كوه‏
         شب تيره آسودگان را بجنگ            برم تا بريشان شود كار تنگ‏
         نمانم كه آرام گيرند هيچ            سواران من با سپاه و بسيچ‏
         بدو گفت كاموس كين راى نيست            بدين مولش اندر مرا جاى نيست‏
         بدين مايه مردم بدين گونه جنگ            چه بايد بدين گونه چندين درنگ‏
         بسازيم يكبار و جنگ آوريم            بريشان در و كوه تنگ آوريم‏
         بايران گذاريم ز ايدر سپاه            نمانيم تخت و نه تاج و نه شاه‏
         بر و بومشان پاك ويران كنيم            نه جنگ يلان جنگ شيران كنيم‏
         زن و كودك خرد و پير و جوان            نه شاه و كنارنگ و نه پهلوان‏
                        شاهنامه، ص: 376
         بايران نمانم بر و بوم و جاى            نه كاخ و نه ايوان و نه چارپاى‏
         ببد روز چندين چه بايد گذاشت            غم و درد و تيمار بيهوده داشت‏
         يك امشب گشاده مداريد راه            كه ايشان برانند زين رزمگاه‏
         چو باد سپيده دمان بردمد            سپه جمله بايد كه اندر چمد
         تلى كشته بينى ببالاى كوه            تو فردا ز گردان ايران گروه‏
         بدانسان كه ايرانيان سر بسر            ازين پس نبينند جز مويه گر
         بدو گفت خاقان جزين راى نيست            بگيتى چو تو لشكر آراى نيست‏
         همه نامداران بدين هم سخن            كه كاموس شيراوژن افگند بن‏
         برفتند و ز جاى بر خاستند            همه شب همى لشكر آراستند
                        [ رسيدن فريبرز به كوه هماون‏]
          چو خورشيد بر گنبد لاژورد            سراپرده زد ز ديباى زرد
         خروشى بلند آمد از ديده‏گاه            بگودرز كاى پهلوان سپاه‏
         سپاه آمد و راه نزديك شد            ز گرد سپه روز تاريك شد
         بجنبيد گودرز از جاى خويش            بياورد پوينده بالاى خويش‏
         سوى گرد تاريك بنهاد روى            همى شد خليده دل و راه جوى‏
         بيامد چو نزديك ايشان رسيد            درفش فريبرز كاوس ديد
         كه او بد بايران سپه پيش رو            پسنديده و خويش سالار نو
         پياده شد از اسپ گودرز پير            همان لشكر افروز دانش پذير
         گرفتند مر يكدگر را كنار            خروشى بر آمد ز هر دو بزار
         فريبرز گفت اى سپهدار پير            هميشه بجنگ اندرى ناگزير
         ز كين سياوش تو دارى زيان            دريغا سواران گودرزيان‏
         از يشان ترا مزد بسيار باد            سر بخت دشمن نگونسار باد
         سپاس از خداوند خورشيد و ماه            كه ديدم ترا زنده بر جايگاه‏
         از يشان بباريد گودرز خون            كه بودند كشته بخاك اندرون‏
         بدو گفت بنگر كه از بخت بد            همى بر سرم هر زمان بد رسد
         درين جنگ پور و نبيره نماند            سپاه و درفش و تبيره نماند
         فرامش شدم كار آن كارزار            كنونست رزم و كنونست كار
         سپاهست چندان برين دشت و راغ            كه روى زمين گشت چون پرّ زاغ‏
         همه لشكر طوس با اين سپاه            چو تيره شبانست با نور ماه‏
         ز چين و ز سقلاب و ز هند و روم            ز ويران گيتى و آباد بوم‏
         همانا نماندست يك جانور            مگر بسته بر جنگ ما بر كمر
         كنون تا نگويى كه رستم كجاست            ز غمها نگردد مرا پشت راست‏
         فريبرز گفت از پس من ز جاى            بيامد نبودش جز از رزم راى‏
         شب تيره را تا سپيده دمان            بيايد بره بر نجويد زمان‏
         كنون من كجا گيرم آرامگاه            كجا رانم اين خوارمايه سپاه‏
         بدو گفت گودرز رستم چه گفت            كه گفتار او را نشايد نهفت‏
         فريبرز گفت اى جهان ديده مرد            تهمتن نفرمود ما را نبرد
                        شاهنامه، ص: 377
         بباشيد گفت اندران رزمگاه            نبايد شدن پيش روى سپاه‏
         ببايد بدان رزمگاه آرميد            يكى تا درفش من آيد پديد
         برفت او و گودرز با او برفت            براه هماون خراميد تفت‏
                        [ سگالش پيران با خاقان چين‏]
          چو لشكر پديد آمد از ديده‏گاه            بشد ديده‏بان پيش توران سپاه‏
         كز ايران يكى لشكر آمد بدشت            ازان روى سوى هماون گذشت‏
         سپهبد بشد پيش خاقان چين            كه آمد سپاهى ز ايران زمين‏
         ندانيم چندست و سالار كيست            چه سازيم و درمان اين كار چيست‏
         بدو گفت كاموس رزم آزماى            بجايى كه مهتر تو باشى بپاى‏
         بزرگان درگاه افراسياب            سپاهى بكردار درياى آب‏
         تو دانى چه كردى بدين پنج ماه            برين دشت با خوار مايه سپاه‏
         كنون چون زمين سربسر لشكرست            چو خاقان و منشور كنداورست‏
         بمان تا هنرها پديد آوريم            تو در بستى و ما كليد آوريم‏
         گر از كابل و زابل و ماى و هند            شود روى گيتى چو رومى پرند
         همانا به تنها تن من نيند            نگويى كه ايرانيان خود كيند
         تو ترسانى از رستم نامدار            نخستين ازو من بر آرم دمار
         گرش يك زمان اندر آرم بدام            نمانم كه ماند بگيتيش نام‏
         تو از لشكر سيستان خسته            دل خويش در جنگشان بسته‏
         يكى بار دست من اندر نبرد            نگه كن كه بر خيزد از دشت گرد
         بدانى كه اندر جهان مرد كيست            دليران كدامند و پيكار چيست‏
         بدو گفت پيران كانوشه بدى            هميشه ز تو دور دست بدى‏
         بپيران چنين گفت خاقان چين            كه كاموس را راه دادى بكين‏
         بكردار پيش آورد هرچ گفت            كه با كوه يارست و با پيل جفت‏
         از ايرانيان نيست چندين سخن            دل جنگ جويان چنين بد مكن‏
         بايران نمانيم يك سرفراز            برآريم گرد از نشيب و فراز
         هرانكس كه هستند با جاه و آب            فرستيم نزديك افراسياب‏
         همه پاى كرده به بند گران            وزيشان فگنده فراوان سران‏
         بايران نمانيم برگ درخت            نه گاه و نه شاه و نه تاج و نه تخت‏
         بخنديد پيران و كرد آفرين            بران نامداران و خاقان چين‏
         بلشكرگه آمد دلى شادمان            برفتند تركان هم اندر زمان‏
         چو هومان و لهّاك و فرشيدورد            بزرگان و شيران روز نبرد
         بگفتند كامد ز ايران سپاه            يكى پيش رو با درفشى سياه‏
         ز كار آگهان نامدارى دمان            برفت و بيامد هم اندر زمان‏
         فريبرز كاوس گفتند هست            سپاهى سر افراز و خسرو پرست‏
         چو رستم نباشد ازو باك نيست            دم او برين زهر ترياك نيست‏
         ابا آنك كاموس روز نبرد            همى پيل تن را ندارد بمرد
         مبادا كه او آيد ايدر بجنگ            و گر چند كاموس گردد نهنگ‏                         شاهنامه، ص: 378
         نه رستم نه از سيستان لشكرست            فريبرز را خاك و خون ايدرست‏
         چنين گفت پيران كه از تخت و گاه            شدم سير و بيزارم از هور و ماه‏
         كه چون من شنيدم كز ايران سپاه            خراميد و آمد بدين رزمگاه‏
         بشد جان و مغز سرم پر ز درد            برآمد يكى از دلم باد سرد
         بدو گفت كلباد كين درد چيست            چرا بايد از طوس و رستم گريست‏
         ز بس گرز و شمشير و پيل و سپاه            ميان اندرون باد را نيست راه‏
         چه ايرانيان پيش ما در چه خاك            ز كى‏خسرو و طوس و رستم چه باك‏
         پراگنده گشتند ازان جايگاه            سوى خيمه خويش كردند راه‏
         ازان پس چو آگاهى آمد بطوس            كه شد روى كشور پر آواى كوس‏
         از ايران بيامد گو پيل تن            فريبرز كاوس و آن انجمن‏
         بفرمود تا بر كشيدند كوس            ز گرد سپه كوه گشت آبنوس‏
         ز كوه هماون بر آمد خروش            زمين آمد از بانگ اسپان بجوش‏
         سپهبد بريشان زبان برگشاد            ز مازندران كرد بسيار ياد
         كه با ديو در جنگ رستم چه كرد            بريشان چه آورد روز نبرد
         سپاه آفرين خواند بر پهلوان            كه بيدار دل باش و روشن روان‏
         بدين مژده گر ديده خواهى رواست            كه اين مژده آرايش جان ماست‏
         كنون چون تهمتن بيامد بجنگ            ندارند پا اين سپه با نهنگ‏
         يكايك بران گونه رزمى كنيم            كه اين ننگ از ايرانيان بفگنيم‏
         درفش سرافراز خاقان و تاج            سپرهاى زرّين و آن تخت عاج‏
         همان افسر پيل بانان بزر            سنانهاى زرّين و زرّين كمر
         همان زنگ زرّين و زرّين جرس            كه اندر جهان آن نديدست كس‏
         همان چتر كز دم طاووس نر            برو بافتستند چندان گهر
         جزين نيز چندى بچنگ آوريم            چو جان را بكوشيم و جنگ آوريم‏
         بلشكر چنين گفت بيدار طوس            كه هم با هراسيم و هم با فسوس‏
         همه دامن كوه پر لشكرست            سر نامداران ببند اندرست‏
         چو رستم بيايد نكوهش كند            مگر كين سخن را پژوهش كند
         كه چون مرغ پيچيده بودم بدام            همه كار ناكام و پيكار خام‏
         سپهبد همان بود و لشكر همان            كسى را نديدم ز گردان دمان‏
         يكى حمله آريم چون شير نر            شوند از بن كه مگر زاستر
         سپه گفت كين برترى خود مجوى            سخن زين نشان هيچ گونه مگوى‏
         كزين كوه كس پيشتر نگذرد            مگر رستم اين رزمگه بنگرد
         بباشيم بر پيش يزدان بپاى            كه اويست بر نيكوى رهنماى‏
         بفرمان دارنده هور و ماه            تهمتن بيايد بدين رزمگاه‏
         چه دارى دژم اختر خويش را            درم بخش و دينار درويش را
         بشادى ز گردان ايران گروه            خروشى بر آمد ز بالاى كوه‏
                        [ رزم كردن گيو و توس با كاموس‏]
          چو خورشيد زد پنجه بر پشت گاو            ز هامون بر آمد خروش چكاو
                        شاهنامه، ص: 379
         ز درگاه كاموس برخاست غو            كه او بود اسپ افگن و پيش رو
         سپاه انجمن كرد و جوشن بداد            دلش پر ز رزم و سرش پر ز باد
         زره بود در زير پيراهنش            كله ترگ بود و قبا جوشنش‏
         بايران خروش آمد از ديده‏گاه            كزين روى تنگ اندر آمد سپاه‏
         درفش سپهبد گو پيل تن            پديد آمد از دور با انجمن‏
         وزين روى ديگر ز توران سپاه            هوا گشت برسان ابر سياه‏
         سپهبد سوارى چو يك لخت كوه            زمين گشته از نعل اسپش ستوه‏
         يكى گرز همچون سر گاوميش            سپاه از پس و نيزه دارانش پيش‏
         همى جوشد از گرز آن يال و كفت            سزد گر بمانى ازو در شگفت‏
         وزين روى ايران سپهدار طوس            بابر اندر آورد آواى كوس‏
         خروشيدن ديده‏بان پهلوان            چو بشنيد شد شاد و روشن روان‏
         ز نزديك گودرز كشواد تفت            سوارى بنزد فريبرز رفت‏
         كه توران سپه سوى جنگ آمدند            رده بر كشيدند و تنگ آمدند
         تو آن كن كه از گوهر تو سزاست            كه تو مهترى و پدر پادشاست‏
         كه گرد تهمتن بر آمد ز راه            هم اكنون بيايد بدين رزمگاه‏
         فريبرز با لشكرى گرد نيو            بيامد بپيوست با طوس و گيو
         بر كوه لشكر بياراستند            درفش خجسته بپيراستند
         چو با ميسره راست شد ميمنه            همان ساقه و قلب و جاى بنه‏
         بر آمد خروشيدن كرّ ناى            سپه چون سپهر اندر آمد ز جاى‏
         چو كاموس تنگ اندر آمد بجنگ            بهامون زمانى نبودش درنگ‏
         سپه را بكردار درياى آب            كه از كوه سيل اندر آيد شتاب‏
         بياورد و پيش هماون رسيد            هوا نيلگون شد زمين ناپديد
         چو نزديك شد سر سوى كوه كرد            پر از خنده رخ سوى انبوه كرد
         كه اين لشكرى گشن و كنداورست            نه پيران و هومان و آن لشكرست‏
         كه داريد ز ايرانيان جنگجوى            كه با من بروى اندر آرند روى‏
         ببينيد بالا و برز مرا            برو بازوى و تيغ و گرز مرا
         چو بشنيد گيو اين سخن بردميد            بر آشفت و تيغ از ميان بر كشيد
         چو نزديك‏تر شد بكاموس گفت            كه اين را مگر ژنده پيلست جفت‏
         كمان بر كشيد و بزه بر نهاد            ز دادار نيكى دهش كرد ياد
         بكاموس بر تيرباران گرفت            كمان را چو ابر بهاران گرفت‏
         چو كاموس دست و گشادش بديد            بزير سپر كرد سر ناپديد
         بنيزه در آمد بكردار گرگ            چو شيرى برافراز پيلى سترگ‏
         چو آمد بنزديك بدخواه اوى            يكى نيزه زد بر كمرگاه اوى‏
         چو شد گيو جنبان بزين اندرون            ازو دور شد نيزه آبگون‏
         سبك تيغ را بر كشيد از نيام            خروشيد و جوشيد و بر گفت نام‏
         به پيش سوار اندر آمد دژم            بزد تيغ و شد نيزه او قلم‏
         ز قلب سپه طوس چون بنگريد            نگه كرد و جنگ دليران بديد
                        شاهنامه، ص: 380
         بدانست كو مرد كاموس نيست            چنو نيزه‏ور نيز جز طوس نيست‏
         خروشان بيامد ز قلب سپاه            بيارى بر گيو شد كينه‏خواه‏
         عنان را بپيچيد كاموس تنگ            ميان دو گرد اندر آمد بجنگ‏
         ز تگ اسپ طوس دلاور بماند            سپهبد برو نام يزدان بخواند
         به نيزه پياده به آوردگاه            همى گشت با او بپيش سپاه‏
         دو گرد گرانمايه و يك سوار            كشانى نشد سير زان كارزار
         برين گونه تا تيره شد جاى هور            همى بود بر دشت هر گونه شور
         چو شد دشت بر گونه آبنوس            پراگنده گشتند كاموس و طوس‏
         سوى خيمه رفتند هر دو گروه            يكى سوى دشت و دگر سوى كوه‏
                        [ رسيدن رستم نزديك ايرانيان‏]
          چو گردون تهى شد ز خورشيد و ماه            طلايه برون شد ز هر دو سپاه‏
         ازان ديده گه ديده بگشاد لب            كه شد دشت پر خاك و تاريك شب‏
         پر از گفتگويست هامون و راغ            ميان يلان نيز چندين چراغ‏
         همانا كه آمد گو پيل تن            دمان و ز زابل يكى انجمن‏
         چو بشنيد گودرز كشواد تفت            شب تيره‏گون از كوه خارا برفت‏
         پديد آمد آن اژدهافش درفش            شب تيره‏گون كرد گيتى بنفش‏
         چو گودرز روى تهمتن بديد            شد از آب ديده رخش ناپديد
         پياده شد از اسپ و رستم همان            پياده بيامد چو باد دمان‏
         گرفتند مر يكدگر را كنار            ز هر دو بر آمد خروشى بزار
         ازان نامداران گودرزيان            كه از كينه جستن سر آمد زمان‏
         بدو گفت گودرز كاى پهلوان            هشيوار و جنگى و روشن روان‏
         همى تاج و گاه از تو گيرد فروغ            سخن هرچ گويى نباشد دروغ‏
         تو ايرانيان را ز مام و پدر            بهى هم ز گنج و ز تخت و گهر
         چنانيم بى‏تو چو ماهى بخاك            بتنگ اندرون سر تن اندر هلاك‏
         چو ديدم كنون خوب چهر ترا            همين پرسش گرم و مهر ترا
         مرا سوگ آن ارجمندان نماند            ببخت تو جز روى خندان نماند
         بدو گفت رستم كه دل شاد دار            ز غمهاى گيتى سر آزاد دار
         كه گيتى سراسر فريبست و بند            گهى سودمندى و گاهى گزند
         يكى را ببستر يكى را بجنگ            يكى را بنام و يكى را بننگ‏
         همى رفت بايد كزين چاره نيست            مرا نيز از مرگ پتياره نيست‏
         روان تو از درد بى‏درد باد            همه رفتن ما بآورد باد
         ازان پس چو آگاه شد طوس و گيو            ز ايران نبرده سواران نيو
         كه رستم بكوه هماون رسيد            مر او را جهان ديده گودرز ديد
         برفتند چون باد لشكر ز جاى            خروش آمد و ناله كرّ ناى‏
         چو آمد درفش تهمتن پديد            شب تيره لشكر برستم رسيد
         سپاه و سپهبد پياده شدند            ميان بسته و دلگشاده شدند
         خروشى بر آمد ز لشكر بدرد            ازان كشتگان زير خاك نبرد
                        شاهنامه، ص: 381
         دل رستم از درد ايشان بخست            بكينه بنوّى ميان را ببست‏
         بناليد ازان پس بدرد سپاه            چو آگه شد از كار آوردگاه‏
         بسى پندها داد و گفت اى سران            بپيش آمد امروز رزمى گران‏
         چنين است آغاز و فرجام جنگ            يكى تاج يابد يكى گور تنگ‏
         سراپرده زد گرد گيتى فروز            پس پشت او لشكر نيمروز
         بكوه اندرون خيمه‏ها ساختند            درفش سپهبد بر افراختند
         نشست از بر تخت بر پيل تن            بزرگان لشكر شدند انجمن‏
         ز يك دست بنشست گودرز و گيو            بدست دگر طوس و گردان نيو
         فروزان يكى شمع بنهاد پيش            سخن رفت هر گونه بر كمّ و بيش‏
         ز كار بزرگان و جنگ سپاه            ز رخشنده خورشيد و گردنده ماه‏
         فراوان ازان لشكر بى‏شمار            بگفتند با مهتر نامدار
         ز كاموس و شنگل ز خاقان چين            ز منشور جنگى و مردان كين‏
         ز كاموس خود جاى گفتار نيست            كه ما را بدو راه ديدار نيست‏
         درختيست بارش همه گرز و تيغ            نترسد اگر سنگ بارد ز ميغ‏
         ز پيلان جنگى ندارد گريز            سرش پر ز كينست و دل پر ستيز
         ازين كوه تا پيش درياى شهد            درفش و سپاهست و پيلان و مهد
         اگر سوى ما پهلوان سپاه            نكردى گذر كار گشتى تباه‏
         سپاس از خداوند پيروزگر            كه او آورد رنج و سختى بسر
         تن ما بتو زنده شد بى‏گمان            نبد هيچ كس را اميد زمان‏
         ازان كشتگان يك زمان پهلوان            همى بود گريان و تيره روان‏
         ازان پس چنين گفت كز چرخ ماه            برو تا سر تيره خاك سياه‏
         نبينى مگر گرم و تيمار و رنج            برينست رسم سراى سپنج‏
         گزافست كردار گردان سپهر            گهى زهر و جنگيست و گه نوش و مهر
         اگر كشته گر مرده هم بگذريم            سزد گر بچون و چرا ننگريم‏
         چنان رفت بايد كه آيد زمان            مشو تيز با گردش آسمان‏
         جهاندار پيروزگر يار باد            سر بخت دشمن نگونسار باد
         ازين پس همه كينه باز آوريم            جهان را بايران نياز آوريم‏
         بزرگان همه خواندند آفرين            كه بى‏تو مبادا زمان و زمين‏
         هميشه بدى نامبردار و شاد            در شاه پيروز بى‏تو مباد
                        [ سپاه آراستن تورانيان و ايرانيان‏]
          چو از كوه بفروخت گيتى فروز            دو زلف شب تيره بگرفت روز
         ازان چادر قير بيرون كشيد            بدندان لب ماه در خون كشيد
         تبيره بر آمد ز هر دو سراى            برفتند گردان لشكر ز جاى‏
         سپهدار هومان به پيش سپاه            بيامد همى كرد هر سو نگاه‏
         كه ايرانيان را كه يار آمدست            كه خرگاه و خيمه بكار آمدست‏
         ز پيروزه ديبا سراپرده ديد            فراوان بگرد اندرش پرده ديد
         درفش و سنان سپهبد بپيش            همان گردش اختر بد بپيش‏
                        شاهنامه، ص: 382
         سراپرده ديد ديگر سياه            درفشى درفشان بكردار ماه‏
         فريبرز كاوس با پيل و كوس            فراوان زده خيمه نزديك طوس‏
         بيامد پر از غم بپيران بگفت            كه شد روز با رنج بسيار جفت‏
         كز ايران ده و دار و بانگ و خروش            فراوان ز هر شب فزون بود دوش‏
         بتنها برفتم ز خيمه پگاه            بلشكر بهر جاى كردم نگاه‏
         از ايران فراوان سپاه آمدست            بيارى برين رزمگاه آمدست‏
         ز ديبا يكى سبز پرده سراى            يكى اژدهافش درفشى بپاى‏
         سپاهى بگرد اندرش زابلى            سپردار و با خنجر كابلى‏
         گمانم كه رستم ز نزديك شاه            بيارى بيامد بدين رزمگاه‏
         بدو گفت پيران كه بد روزگار            اگر رستم آيد بدين كارزار
         نه كاموس ماند نه خاقان چين            نه شنگل نه گردان توران زمين‏
         هم آنگه ز لشكرگه اندر كشيد            بيامد سپهدار را بنگريد
         و زان جا دمان سوى كاموس شد            بنزديك منشور و فرطوس شد
         كه شبگير ز ايدر برفتم پگاه            بگشتم همه گرد ايران سپاه‏
         بيارى فراوان سپاه آمدست            بسى كينه ور رزمخواه آمدست‏
         گمانم كه آن رستم پيل تن            كه گفتم همى پيش اين انجمن‏
         برفت از در شاه ايران سپاه            بيارى بيامد بدين رزمگاه‏
         بدو گفت كاموس كاى پر خرد            دلت يك سر انديشه بد برد
         چنان دان كه كى‏خسرو آمد بجنگ            مكن خيره دل را بدين كار تنگ‏
         ز رستم چه رانى تو چندين سخن            ز زابلستان ياد چندين مكن‏
         درفش مرا گر ببيند بچنگ            بدرياى چين بر خروشد نهنگ‏
         برو لشكر آراى و بر كش سپاه            درفش اندر آور بآوردگاه‏
         چو من با سپاه اندر آيم بجنگ            نبايد كه باشد شما را درنگ‏
         ببينى تو پيكار مردان كنون            شده دشت يك سر چو درياى خون‏
         دل پهلوان زان سخن شاد گشت            ز انديشه رستم آزاد گشت‏
         سپه را همه ترگ و جوشن بداد            همى كرد گفتار كاموس ياد
         و زان جايگه پيش خاقان چين            بيامد ببوسيد روى زمين‏
         بدو گفت شاها انوشه بدى            روان را بديدار توشه بدى‏
         بريدى يكى راه دشوار و دور            خريدى چنين رنج ما را بسور
         بدين سان بآزرم افراسياب            گذشتى به كشتى ز درياى آب‏
         سپاه از تو دارد همى پشت راست            چنان كن كه از گوهر تو سزاست‏
         بياراى پيلان بزنگ و دراى            جهان پر كن از ناله كرّ ناى‏
         من امروز جنگ آورم با سپاه            تو با پيل و با كوس در قلبگاه‏
         نگه دار پشت سپاه مرا            بابر اندر آور كلاه مرا
         چنين گفت كاموس جنگى بمن            كه تو پيش رو باش زين انجمن‏
         بسى سخت سوگندهاى دراز            بخورد و بر آهيخت گرز از فراز
         كه امروز من جز بدين گرز جنگ            نسازم و گر بارد از ابر سنگ‏                         شاهنامه، ص: 383
         چو بشنيد خاقان بزد كرّ ناى            تو گفتى كه كوه اندر آمد ز جاى‏
         ز بانگ تبيره زمين و سپهر            بپوشيد كوه و بيفگند مهر
         بفرمود تا مهد بر پشت پيل            ببستند و شد روى گيتى چو نيل‏
         بيامد گرازان بقلب سپاه            شد از گرد خورشيد تابان سياه‏
         خروشيدن زنگ و هندى دراى            همى دل بر آورد گفتى ز جاى‏
         ز بس تخت پيروزه بر پشت پيل            درفشان بكردار درياى نيل‏
         بچشم اندرون روشنايى نماند            همى با روان آشنايى نماند
         پر از گرد شد چشم و كام سپهر            تو گفتى بقير اندر اندود چهر
         چو خاقان بيامد بقلب سپاه            بچرخ اندرون ماه گم كرد راه‏
         ز كاموس چون كوه شد ميمنه            كشيدند بر سوى هامون بنه‏
         سوى ميسره نيز پيران برفت            برادرش هومان و كلباد تفت‏
         چو رستم بديد آنك خاقان چه كرد            بياراست در قلب جاى نبرد
         چنين گفت رستم كه گردان سپهر            ببينيم تا بر كه گردد بمهر
         چگونه بود بخشش آسمان            كرا زين بزرگان سرآيد زمان‏
         درنگى نبودم براه اندكى            دو منزل همى كرد رخشم يكى‏
         كنون سمّ اين بارگى كوفتست            ز راه دراز اندر آشوفتست‏
         نيارم برو گرد نيرو بسى            شدن جنگ جويان به پيش كسى‏
         يك امروز در جنگ يارى كنيد            برين دشمنان كامگارى كنيد
         كه گردان سپهر جهان يار ماست            مه و مهر گردون نگهدار ماست‏
         بفرمود تا طوس بربست كوس            بياراست لشكر چو چشم خروس‏
         سپهبد بزد ناى و رويينه خم            خروش آمد و ناله گاودم‏
         بياراست گودرز بر ميمنه            فرستاد بر كوه خارا بنه‏
         فريبرز كاوس بر ميسره            جهان چون نيستان شده يك سره‏
         بقلب اندرون طوس نوذر بپاى            زمين شد پر از ناله كرّ ناى‏
         جهان شد بگرد اندرون ناپديد            كسى از يلان خويشتن را نديد
         بشد پيل تن تا سر تيغ كوه            بديدار خاقان و توران گروه‏
         سپه ديد چندانك درياى روم            از يشان نمودى چو يك مهره موم‏
         كشانى و شگنى و سقلاب و هند            چغانى و رومى و وهرى و سند
         جهانى شده سرخ و زرد و سياه            دگرگونه جوشن دگرگون كلاه‏
         زبانى دگرگون بهر گوشه            درفش نوآيين و نو توشه‏
         ز پيلان و آرايش و تخت عاج            همان ياره و افسر و طوق و تاج‏
         جهان بود يك سر چو باغ بهشت            بديدار ايشان شده خوب زشت‏
         بران كوه‏سر ماند رستم شگفت            ببرگشتن انديشه اندر گرفت‏
         كه تا چون نمايد بما چرخ مهر            چه بازى كند پير گشته سپهر
         فرود آمد از كوه و دل بد نكرد            گذر بر سپاه و سپهبد نكرد
         همى گفت تا من كمر بسته‏ام            بيك جاى يك سال ننشسته‏ام‏
         فراوان سپه ديده‏ام پيش ازين            ندانم كه لشكر بود بيش ازين‏
                        شاهنامه، ص: 384
         بفرمود تا بر كشيدند كوس            بجنگ اندر آمد سپهدار طوس‏
         ازان كوه سر سوى هامون كشيد            همى نيزه از كينه در خون كشيد
         بيك نيمه از روز لشكر گذشت            كشيدند صف بر دو فرسنگ دشت‏
         ز گرد سپه روشنايى نماند            ز خورشيد شب را جدايى نماند
         ز تير و ز پيكان هوا تيره گشت            همى آفتاب اندران خيره گشت‏
         خروش سواران و اسپان ز دشت            ز بهرام و كيوان همى بر گذشت‏
         ز جوش سواران و زخم تبر            همى سنگ خارا بر آورد پر
         همه تيغ و ساعد ز خون بود لعل            خروشان دل خاك در زير نعل‏
         دل مرد بد دل گريزان ز تن            دليران ز خفتان بريده كفن‏
         برفتند ازان جاى شيران نر            عقاب دلاور بر آورد پر
         نماند ايچ با روى خورشيد رنگ            بجوش آمده خاك بر كوه و سنگ‏
         بلشكر چنين گفت كاموس گرد            كه گر آسمان را ببايد سپرد
         همه تيغ و گرز و كمند آوريد            بايرانيان تنگ و بند آوريد
         جهانجوى را دل بجنگ اندرست            و گر نه سرش زير سنگ اندرست‏
                        [ رزم رستم با اشكبوس‏]
          دليرى كجا نام او اشكبوس            همى بر خروشيد بر سان كوس‏
         بيامد كه جويد ز ايران نبرد            سر هم نبرد اندر آرد بگرد
         بشد تيز رهّام با خود و گبر            همى گرد رزم اندر آمد بابر
         برآويخت رهّام با اشكبوس            برآمد ز هر دو سپه بوق و كوس‏
         بران نامور تيرباران گرفت            كمانش كمين سواران گرفت‏
         جهانجوى در زير پولاد بود            بخفتانش بر تير چون باد بود
         نبد كارگر تير بر گبر اوى            ازان تيزتر شد دل جنگجوى‏
         بگرز گران دست برد اشكبوس            زمين آهنين شد سپهر آبنوس‏
         بر آهيخت رهّام گرز گران            غمى شد ز پيكار دست سران‏
         چو رهّام گشت از كشانى ستوه            بپيچيد زو روى و شد سوى كوه‏
         ز قلب سپاه اندر آشفت طوس            بزد اسپ كايد بر اشكبوس‏
         تهمتن برآشفت و با طوس گفت            كه رهّام را جام باده‏ست جفت‏
         بمى در همى تيغ بازى كند            ميان يلان سرفرازى كند
         چرا شد كنون روى چون سندروس            سوارى بود كمتر از اشكبوس‏
         تو قلب سپه را بآيين بدار            من اكنون پياده كنم كارزار
         كمان بزه را ببازو فگند            ببند كمر بر بزد تير چند
         خروشيد كاى مرد رزم آزماى            هم آوردت آمد مشو باز جاى‏
         كشانى بخنديد و خيره بماند            عنان را گران كرد و او را بخواند
         بدو گفت خندان كه نام تو چيست            تن بى‏سرت را كه خواهد گريست‏
         تهمتن چنين داد پاسخ كه نام            چه پرسى كزين پس نبينى تو كام‏
         مرا مادرم نام مرگ تو كرد            زمانه مرا پتك ترگ تو كرد
         كشانى بدو گفت بى‏بارگى            بكشتن دهى سر بيكبارگى‏
                        شاهنامه، ص: 385
         تهمتن چنين داد پاسخ بدوى            كه اى بيهده مرد پرخاش جوى‏
         پياده نديدى كه جنگ آورد            سر سركشان زير سنگ آورد
         بشهر تو شير و نهنگ و پلنگ            سوار اندر آيند هر سه بجنگ‏
         هم اكنون ترا اى نبرده سوار            پياده بياموزمت كارزار
         پياده مرا زان فرستاد طوس            كه تا اسپ بستانم از اشكبوس‏
         كشانى پياده شود همچو من            ز دو روى خندان شوند انجمن‏
         پياده به از چون تو پانصد سوار            بدين روز و اين گردش كارزار
         كشانى بدو گفت با تو سليح            نبينم همى جز فسوس و مزيح‏
         بدو گفت رستم كه تير و كمان            ببين تا هم اكنون سرارى زمان‏
         چو نازش باسپ گرانمايه ديد            كمان را بزه كرد و اندر كشيد
         يكى تير زد بر بر اسپ اوى            كه اسپ اندر آمد ز بالا بروى‏
         بخنديد رستم بآواز گفت            كه بنشين به پيش گرانمايه جفت‏
         سزد گر بدارى سرش در كنار            زمانى بر آسايى از كارزار
         كمان را بزه كرد زود اشكبوس            تنى لرز لرزان و رخ سندروس‏
         برستم بر آنگه بباريد تير            تهمتن بدو گفت برخيره خير
         همى رنجه دارى تن خويش را            دو بازوى و جان بدانديش را
         [ تهمتن به بند كمر برد چنگ            گزين كرد يك چوبه تير خدنگ‏]
         يكى تير الماس پيكان چو آب            نهاده برو چار پرّ عقاب‏
         كمان را بماليد رستم بچنگ            بشست اندر آورد تير خدنگ‏
         برو راست خم كرد و چپ كرد راست            خروش از خم چرخ چاچى بخاست‏
         چو سوفارش آمد بپهناى گوش            ز شاخ گوزنان بر آمد خروش‏
         چو بوسيد پيكان سرانگشت اوى            گذر كرد بر مهره پشت اوى‏
         بزد بر بر و سينه اشكبوس            سپهر آن زمان دست او داد بوس‏
         قضا گفت گير و قدر گفت ده            فلك گفت احسنت و مه گفت زه‏
         كشانى هم اندر زمان جان بداد            چنان شد كه گفتى ز مادر نزاد
         نظاره بريشان دو رويه سپاه            كه دارند پيكار گردان نگاه‏
         نگه كرد كاموس و خاقان چين            بران برز و بالا و آن زور و كين‏
         چو برگشت رستم هم اندر زمان            سوارى فرستاد خاقان دمان‏
         كزان نامور تير بيرون كشيد            همه تير تا پَر پُر از خون كشيد
         همه لشكر آن تير برداشتند            سراسر همه نيزه پنداشتند
         چو خاقان بدان پرّ و پيكان تير            نگه كرد برنا دلش گشت پير
         بپيران چنين گفت كين مرد كيست            ز گردان ايران ورا نام چيست‏
         تو گفتى كه لختى فرومايه‏اند            ز گردنكشان كمترين پايه‏اند
         كنون نيزه با تير ايشان يكيست            دل شير در جنگشان اندكيست‏
         همى خوار كردى سراسر سخن            جز آن بد كه گفتى ز سر تا به بن‏
         بدو گفت پيران كز ايران سپاه            ندانم كسى را بدين پايگاه‏
         كجا تير او بگذرد بر درخت            ندانم چه دارد بدل شوربخت‏
                        شاهنامه، ص: 386
         از ايرانيان گيو و طوس‏اند مرد            كه با فرّ و برزند روز نبرد
         برادرم هومان بسى پيش طوس            جهان كرد بر گونه آبنوس‏
         بايران ندانم كه اين مرد كيست            بدين لشكر او را هم آورد كيست‏
         شوم باز پرسم ز پرده سراى            بيارند ناكام نامش بجاى‏
                        [ پرسيدن پيران از آمدن رستم‏]
          بيامد پر انديشه و روى زرد            بپرسيد زان نامداران مرد
         بپيران چنين گفت هومان گرد            كه دشمن ندارد خردمند خرد
         بزرگان ايران گشاده دلند            تو گويى كه آهن همى بگسلند
         كنون تا بيامد از ايران سپاه            همى بر خروشند زان رزمگاه‏
         بدو گفت پيران كه هر چند يار            بيايد بر طوس از ايران سوار
         چو رستم نباشد مرا باك نيست            ز گرگين و بيژن دلم چاك نيست‏
         سپه را دو رزم گرانست پيش            بجويند هر كس بدين نام خويش‏
         و زان جايگه پيش كاموس رفت            بنزديك منشور و فرطوس تفت‏
         چنين گفت كامروز رزمى بزرگ            برفت و پديد آمد از ميش گرگ‏
         ببينيد تا چاره كار چيست            بران خستگيها بر آزار چيست‏
         چنين گفت كاموس كامروز جنگ            چنان بد كه نام اندر آمد بننگ‏
         برزم اندرون كشته شد اشكبوس            وزو شادمان شد دل گيو و طوس‏
         دلم زان پياده بدو نيم شد            كزو لشكر ما پر از بيم شد
         ببالاى او بر زمين مرد نيست            بدين لشكر او را هم آورد نيست‏
         كمانش تو ديدى و تير ايدرست            بزور او ز پيل ژيان برترست‏
         همانا كه آن سگزى جنگجوى            كه چندين همى بر شمردى ازوى‏
         پياده بدين رزمگاه آمدست            بيارى‏ء ايران سپاه آمدست‏
         بدو گفت پيران كه او ديگرست            سوارى سرافراز و كنداورست‏
         بترسيد پس مرد بيدار دل            كجا بسته بود اندران كار دل‏
         ز پيران بپرسيد كان شير مرد            چگونه خرامد بدشت نبرد
         ز بازو و برزش چه دارى نشان            چه گويد بآورد با سركشان‏
         چگونست مردى و ديدار اوى            چگونه شوم من بپيكار اوى‏
         گر ايدونك اويست كامد ز راه            مرا رفت بايد بآوردگاه‏
         بدو گفت پيران كه اين خود مباد            كه او آيد ايدر كند رزم ياد
         يكى مرد بينى چو سرو سهى            بديدار با زيب و با فرّهى 
         بسا رزمگاها كه افراسياب            ازو گشت پيچان و ديده پر آب‏
         يكى رزمسازست و خسروپرست            نخست او برد سوى شمشير دست‏
         بكين سياوش كند كارزار            كجا او بپروردش اندر كنار
         ز مردان كنند آزمايش بسى            سليح ورا بر نتابد كسى‏
         نه بر گيرد از جاى گرزش نهنگ            اگر بفگند بر زمين روز جنگ‏
         زهى بر كمانش بر از چرم شير            يكى تير و پيكان او ده ستير
         برزم اندر آيد بپوشد زره            يكى جوشن از بر ببندد گره‏
                        شاهنامه، ص: 387
         يكى جامه دارد ز چرم پلنگ            بپوشد برو اندر آيد بجنگ‏
         همى نام ببربيان خواندش            ز خفتان و جوشن فزون داندش‏
         نسوزد در آتش نه از آب تر            شود چون بپوشد بر آيدش پر
         يكى رخش دارد بزير اندرون            تو گفتى روان شد كه بيستون‏
         همى آتش افروزد از خاك و سنگ            نيارامد از بانگ هنگام جنگ‏
         ابا اين شگفتى بروز نبرد            سزد گر ندارى تو او را بمرد
         چو بشنيد كاموس بسيار هوش            بپيران سپرد آن زمان چشم و گوش‏
         همانا خوش آمدش گفتار اوى            برافروخت زان كار بازار اوى‏
         بپيران چنين گفت كاى پهلوان            تو بيدار دل باش و روشن روان‏
         ببين تا چه خواهى ز سوگند سخت            كه خوردند شاهان بيدار بخت‏
         خورم من فزون زان كنون پيش تو            كه روشن شود زان دل و كيش تو
         كه زين را نبردارم از پشت بور            بنيروى يزدان كيوان و هور
         مگر بخت و راى تو روشن كنم            بريشان جهان چشم سوزن كنم‏
         بسى آفرين خواند پيران بدوى            كه اى شاه بينا دل و راست راست‏گوى‏
         بدين شاخ و اين يال و بازوى و كفت            هنرمند باشى ندارم شگفت‏
         بكام تو گردد همه كار ما            نماندست بسيار پيكار ما
         و زان جايگه گرد لشكر بگشت            بهر خيمه و پرده بر گذشت‏
         بگفت اين سخن پيش خاقان چين            همى گفت با هر كسى همچنين‏                         [ سپاه آراستن تورانيان و ايرانيان‏]
          ز خورشيد چون شد جهان لعل فام            شب تيره بر چرخ بگذاشت گام‏
         دليران لشكر شدند انجمن            كه بودند دانا و شمشيرزن‏
         بخرگاه خاقان چين آمدند            همه دل پر از رزم و كين آمدند
         چو كاموس اسپ افگن شير مرد            چو منشور و فرطوس مرد نبرد
         شميران شگنى و شنگل ز هند            ز سقلاب چون كندر و شاه سند
         همى راى زد رزم را هر كسى            از ايران سخن گفت هر كس بسى‏
         ازان پس بران رايشان شد درست            كه يك سر بخون دست بايست شست‏
         برفتند هر كس بآرام خويش            بخفتند در خيمه باكام خويش‏
         چو باريك و خمّيده شد پشت ماه            ز تاريك زلف شبان سياه‏
         بنزديك خورشيد چون شد درست            برآمد پر از آب رخ را بشست‏
         سپاه دو كشور برآمد بجوش            بچرخ بلند اندر آمد خروش‏
         چنين گفت خاقان كه امروز جنگ            نبايد كه چون دى بود با درنگ‏
         گمان برد بايد كه پيران نبود            نه بى‏او نشايد نبرد آزمود
         همه همگنان رزمساز آمديم            بيارى ز راه دراز آمديم‏
         گر امروز چون دى درنگ آوريم            همه نام را زير ننگ آوريم‏
         و ديگر كه فردا ز افراسياب            سپاس اندر آرام جوييم و خواب‏
         يكى رزم بايد همه همگروه            شدن پيش لشكر بكردار كوه‏
         ز من هديه و برده زابلى            بيابيد با شاره كابلى‏
                        شاهنامه، ص: 388
         ز ده كشور ايدر سر افراز هست            بخواب و به خوردن نبايد نشست‏
         بزرگان ز هر جاى بر خاستند            بخاقان چين خواهش آراستند
         كه بر لشكر امروز فرمان تراست            همه كشور چين و توران تراست‏
         يك امروز بنگر بدين رزمگاه            كه شمشير بارد ز بار سياه‏
         وزين روى رستم بايرانيان            چنين گفت كاكنون سر آمد زمان‏
         اگر كشته شد زين سپاه اندكى            نشد بيش و كم از دو سيصد يكى‏
         چنين يك سره دل مداريد تنگ            نخواهم تن زنده بى‏نام و ننگ‏
         همه لشكر ترك از اشكبوس            برفتند رخساره چون سندروس‏
         كنون يك سره دل پر از كين كنيد            بروهاى جنگى پر از چين كنيد
         كه من رخش را بستم امروز نعل            بخون كرد خواهم سر تيغ لعل‏
         بسازيد كامروز روز نوست            زمين سربسر گنج كى‏خسروست‏
         ميان را ببنديد كز كارزار            همه تاج يابيد با گوشوار
         بزرگان برو خواندند آفرين            كه از تو فروزد كلاه و نگين‏
         بپوشيد رستم سليح نبرد            بآوردگه رفت با دار و برد
         زره زير بد جوشن اندر ميان            ازان پس بپوشيد ببربيان‏
         گرانمايه مغفر بسر برنهاد            همى كرد بد خواهش از مرگ ياد
         بنيروى يزدان ميان را ببست            نشست از بر رخش چون پيل مست‏
         ز بالاى او آسمان خيره گشت            زمين از پى رخش او تيره گشت‏
                        [ كشته شدن الوا به دست كاموس‏]
          بر آمد ز هر دو سپه بوق و كوس            زمين آهنين شد سپهر آبنوس‏
         جهان لرز لرزان شد و دشت و كوه            زمين شد ز نعل ستوران ستوه‏
         وزين روى كاموس بر ميمنه            پس پشت او ژنده پيل و بنه‏
         ابر ميسره لشكر آراى هند            زره دار با تيغ و هندى پرند
         بقلب اندرون جاى خاقان چين            شده آسمان تار و جنبان زمين‏
         وزين رو فريبرز بر ميسره            چو خورشيد تابان ز برج بره‏
         سوى ميمنه پور كشواد بود            كه كتفش همه زير پولاد بود
         بقلب اندرون طوس نوذر بپاى            به پيش سپه كوس با كرّ ناى‏
         همى دود آتش بر آمد ز آب            نبيند چنين رزم جنگى بخواب‏
         برآمد ز هر سوى لشكر خروش            همى پيل را زان بدرّيد گوش‏
         نخستين كه آمد ميان دو صف            ز خون جگر بر لب آورده كف‏
         سپهبد سر افراز كاموس بود            كه با لشكر و پيل و با كوس بود
         همى برخروشيد چون پيل مست            يكى گرزه گاو پيكر بدست‏
         كه آن جنگجوى پياده كجاست            كه از نامداران چين رزم خواست‏
         كنون گر بيايد بآوردگاه            تهى ماند از تير او جايگاه‏
         ورا ديده بودند گردان نيو            چو طوس سرافراز و رهّام و گيو
         كسى را نيامد همى رزم راى            ز گردان ايران تهى ماند جاى‏
         كه با او كسى را نبد تاو جنگ            دليران چو آهو و او چون پلنگ‏
                        شاهنامه، ص: 389
         يكى زابلى بود الواى نام            سبك تيغ كين بر كشيد از نيام‏
         [ كجا نيزه رستم او داشتى            پس پشت او هيچ نگذاشتى‏]
         بسى رنج برده بكار عنان            بياموخته گرز و تير و سنان‏
         برنج و بسختى جگر سوخته            ز رستم هنرها بياموخته‏
         بدو گفت رستم كه بيدار باش            بآورد اين ترك هشيار باش‏
         مشو غرق ز آب هنرهاى خويش            نگه دار بر جايگه پاى خويش‏
         چو قطره بر ژرف دريا برى            بديوانگى ماند اين داورى‏
         شد الواى آهنگ كاموس كرد            كه جويد بآورد با او نبرد
         نهادند آوردگاهى بزرگ            كشانى بيامد بكردار گرگ‏
         بزد نيزه و بر گرفتش ز زين            بينداخت آسان بروى زمين‏
         عنان را گران كرد و او را بنعل            همى كوفت تا خاك او كرد لعل‏
                        [ كشته شدن كاموس به دست رستم‏]
          تهمتن ز الواى شد دردمند            ز فتراك بگشاد پيچان كمند
         چو آهنگ جنگ سران داشتى            كمندى و گرزى گران داشتى‏
         بيامد بغرّيد چون پيل مست            كمندى ببازو و گرزى بدست‏
         بدو گفت كاموس چندين مدم            بنيروى اين رشته شصت خم‏
         چنين پاسخ آورد رستم كه شير            چو نخچير بيند بغرّد دلير
         نخستين برين كينه بستى كمر            ز ايران بكشتى يكى نامور
         كنون رشته خوانى كمند مرا            ببينى همى تنگ و بند مرا
         زمانه ترا از كشانى براند            چو ايدر بدت خاك جايت نماند
         بر انگيخت كاموس اسپ نبرد            هم آورد را ديد با دار و برد
         بينداخت تيغ پرند آورش            همى خواست از تن بريدن سرش‏
         سر تيغ بر گردن رخش خورد            ببرّيد برگستوان نبرد
         تن رخش را زان نيامد گزند            گو پيل تن حلقه كرد آن كمند
         بينداخت و افگندش اندر ميان            بر انگيخت از جاى پيل ژيان‏
         بزين اندر آورد و كردش دوال            عقابى شده رخش با پرّ و بال‏
         سوار از دليرى بيفشارد ران            گران شد ركيب و سبك شد عنان‏
         همى خواست كان خمّ خام كمند            بنيرو ز هم بگسلاند ز بند
         شد از هوش كاموس و نگسست خام            گو پيل تن رخش را كرد رام‏
         عنان را بپيچيد و او را ز زين            نگون اندر آورد و زد بر زمين‏
         بيامد ببستش بخمّ كمند            بدو گفت كاكنون شدى بى‏گزند
         ز تو تنبل و جادوى دور گشت            روانت بر ديو مزدور گشت‏
         سر آمد بتو بر همه روز كين            نبينى زمين كشانى و چين‏
         گمان تو آن بد كه هنگام جنگ            كسى چون تو نگرفت خنجر بچنگ‏
         مبادا كه كين آورد سرفراز            كه بس زود بيند نشيب و فراز
         دو دست از پس پشت بستش چو سنگ            بخمّ كمند اندر آورد چنگ‏
         بيامد خرامان بايران سپاه            بزير كش اندر تن كينه‏خواه‏
                        شاهنامه، ص: 390
         بگردان چنين گفت كين رزمجوى            ز بس زور و كين اندر آمد بروى‏
         چنين است رسم سراى فريب            گهى در فراز و گهى در نشيب‏
         بايران همى شد كه ويران كند            كنام پلنگان و شيران كند
         به زابلستان و به كابلستان            نه ايوان بود نيز و نه گلستان‏
         نيندازد از دست گوپال را            مگر گم كند رستم زال را
         كفن شد كنون مغفر و جوشنش            ز خاك افسر و گرد پيراهنش‏
         شما را بكشتن چگونست راى            كه شد كار كاموس جنگى ز پاى‏
         بيفگند بر خاك پيش سران            ز لشكر برفتند كنداوران‏
         تنش را بشمشير كردند چاك            بخون غرقه شد زير او سنگ و خاك‏
         بمردى نبايد شد اندر گمان            كه بر تو درازست دست زمان‏
         بپايان شد اين رزم كاموس گرد            همى شد كه جان آورد جان ببرد
                        داستان خاقان چين‏
                        [ آگاهى يافتن خاقان از كشته شدن كاموس‏]
         [ كنون اى خردمند روشن روان            بجز نام يزدان مگردان زبان‏]
         [ كه اويست بر نيك و بد رهنماى            وزويست گردون گردان بجاى‏]
         [ همى بگذرد بر تو ايام تو            سرايى جزين باشد آرام تو]
         [ چو باشى بدين گفته همداستان            كه دهقان همى گويد از باستان‏]
         ازان پس خبر شد بخاقان چين            كه شد كشته كاموس بر دشت كين‏
         كشانى و شگنى و گردان بلخ            ز كاموس‏شان تيره شد روز و تلخ‏
         همه يك بديگر نهادند روى            كه اين پر هنر مرد پرخاش جوى‏
         چه مردست و اين مرد را نام چيست            همآورد او در جهان مرد كيست‏
         چنين گفت هومان بپيران شير            كه امروز شد جانم از رزم سير
         دليران ما چون فرازند چنگ            كه شد كشته كاموس جنگى بجنگ‏
         بگيتى چنو نامدارى نبود            وزو پيل تن تر سوارى نبود
         چو كاموس گو را بخمّ كمند            بآوردگه بر توان كرد بند
         سزد گر سر پيل را روز كين            بگيرد برآرد زند بر زمين‏
         سپه سر بسر پيش خاقان شدند            ز كاموس با درد و گريان شدند
         كه آغاز و فرجام اين رزمگاه            شنيدى و ديدى بنزد سپاه‏
         كنون چاره كار ما بازجوى            بتنها تن خويش و كس را مگوى‏
         بلشكر نگه كن ز كار آگهان            كسى كو سخن باز جويد نهان‏
         ببيند كه اين شير دل مرد كيست            وزين لشكر او را هم آورد كيست‏
         ازان پس همه تن بكشتن دهيم            بآوردگه بر سر و تن نهيم‏
         بپيران چنين گفت خاقان چين            كه خود درد ازينست و تيمار ازين‏
         كه تا كيست زان لشكر پر گزند            كجا پيل گيرد بخمّ كمند
         ابا آنك از مرگ خود چاره نيست            ره خواهش و پرسش و ياره نيست‏
         ز مادر همه مرگ را زاده‏ايم            بناكام گردن بدو داده‏ايم‏
                        شاهنامه، ص: 391
         كس از گردش آسمان نگذرد            و گر بر زمين پيل را بشكرد
         شما دل مداريد ازو مستمند            كجا كشته شد زير خمّ كمند
         مرانرا كه كاموس ازو شد هلاك            ببند كمند اندر آرم بخاك‏
         همه شهر ايران كنم رود آب            بكام دل خسرو افراسياب‏
         ز لشكر بسى نامور گرد كرد            ز خنجرگزاران و مردان مرد
         چنين گفت كين مرد جنگى بتير            سوار كمند افگن و گردگير
         نگه كرد بايد كه جايش كجاست            بگرد چپ لشكر و دست راست‏
         هم از شهر پرسد هم از نام او            ازان پس بسازيم فرجام او
                        [ رزم چنگش با رستم‏]
          سوارى سر افراز و خسروپرست            بيامد ببر زد برين كار دست‏
         كه چنگش بدش نام و جوينده بود            دلير و بهر كار پوينده بود
         بخاقان چنين گفت كاى سرفراز            جهان را بمهر تو بادا نياز
         گر او شير جنگيست بى‏جان كنم            بدانگه كه سر سوى ايران كنم‏
         بتنها تن خويش جنگ آورم            همه نام او زير ننگ آورم‏
         ازو كين كاموس جويم نخست            پس از مرگ نامش بيارم درست‏
         برو آفرين كرد خاقان چين            بپيشش ببوسيد چنگش زمين‏
         بدو گفت ار اين كينه باز آورى            سوى من سر بى‏نياز آورى‏
         ببخشمت چندان گهرها ز گنج            كزان پس نبايد كشيدنت رنج‏
         ازان دشت چنگش بر انگيخت اسپ            همى رفت بر سان آذرگشسپ‏
         چو نزديك ايرانيان شد بجنگ            ز تركش بر آورد تير خدنگ‏
         چنين گفت كين جاى جنگ منست            سر نامداران بچنگ منست‏
         كجا رفت آن مرد كاموس گير            كه گاهى كمند افگند گاه تير
         كنون گر بيايد بآوردگاه            نمانم كه ماند بنزد سپاه‏
         بجنبيد با گرز رستم ز جاى            همانگه برخش اندر آورد پاى‏
         منم گفت شيراوژن و گردگير            كه گاهى كمند افگنم گاه تير
         هم اكنون ترا همچو كاموس گرد            بديده همى خاك بايد سپرد
         بدو گفت چنگش كه نام تو چيست            نژادت كدامست و كام تو چيست‏
         بدان تا بدانم كه روز نبرد            كرا ريختم خون چو برخاست گرد
         بدو گفت رستم كه اى شوربخت            كه هرگز مبادا گل آن درخت‏
         كجا چون تو در باغ بار آورد            چو تو ميوه اندر شمار آورد
         سر نيزه و نام من مرگ تست            سرت را ببايد ز تن دست شست‏
         بيامد همانگاه چنگش چو باد            دو زاغ كمان را بزه بر نهاد
         كمان جفا پيشه چون ابر بود            هم آورد با جوشن و گبر بود
         سپر بر سر آورد رستم چو ديد            كه تيرش زره را بخواهد بريد
         بدو گفت باش اى سوار دلير            كه اكنون سرت گردد از رزم سير
         نگه كرد چنگش بران پيل تن            ببالاى سرو سهى بر چمن‏
         بد آن اسپ در زير يك لخت كوه            نيامد همى از كشيدن ستوه‏
                        شاهنامه، ص: 392
         بدل گفت چنگش كه اكنون گريز            به از با تن خويش كردن ستيز
         بر انگيخت آن باركش را ز جاى            سوى لشكر خويشتن كرد راى‏
         بكردار آتش دلاور سوار            برانگيخت رخش از پس نامدار
         همانگاه رستم رسيد اندروى            همه دشت زيشان پر از گفت و گوى‏
         دم اسپ ناپاك چنگش گرفت            دو لشكر بدو مانده اندر شگفت‏
         زمانى همى داشت تا شد غمى            ز بالا بزد خويشتن بر زمى‏
         بيفتاد زو ترگ و زنهار خواست            تهمتن و را كرد با خاك راست‏
         همانگاه كردش سر از تن جدا            همه كام و انديشه شد بى‏نوا
         همه نامداران ايران زمين            گرفتند بر پهلوان آفرين‏
         همى بود رستم ميان دو صف            گرفته يكى خشت رخشان بكف‏
         و زان روى خاقان غمى گشت سخت            بر آشفت با گردش چرخ و بخت‏                         [ فرستادن خاقان هومان را نزد رستم‏]
          بهومان چنين گفت خاقان چين            كه تنگست بر ما زمان و زمين‏
         مران نامور پهلوان را تو نام            شوى باز جويى فرستى پيام‏
         بدو گفت هومان كه سندان نيم            برزم اندرون پيل دندان نيم‏
         بگيتى چو كاموس جنگى نبود            چنو رزم خواه و درنگى نبود
         بخمّ كمندش گرفت اين سوار            تو اين گرد را خوارمايه مدار
         شوم تا چه خواهد جهان آفرين            كه پيروز گردد بدين دشت كين‏
         بخيمه در آمد بكردار باد            يكى ترگ ديگر بسر بر نهاد
         درفشى دگر جست و اسپى دگر            دگرگونه جوشن دگرگون سپر
         بيامد چو نزديك رستم رسيد            همى بود تا يال و شاخش بديد
         برستم چنين گفت كاى نامدار            كمند افگن و گرد و جنگى سوار
         بيزدان كه بيزارم از تاج و گاه            كه چون تو نديدم يكى رزم خواه‏
         ز تو بگذرد زين سپاه بزرگ            نبينم همى نامدارى سترگ‏
         دليرى كه چندين بجويد نبرد            بر آرد همى از دل شير گرد
         ز شهر و نژاد و ز آرام خويش            سخن‏گوى و از تخمه و نام خويش‏
         جز از تو كسى را ز ايران سپاه            نديدم كه دارد دل رزمگاه‏
         مرا مهربانيست بر مرد جنگ            بويژه كه دارد نهاد پلنگ‏
         كنون گر بگويى مرا نام خويش            برو بوم و پيوند و آرام خويش‏
         سپاسى برين كار بر من نهى            كز انديشه گردد دل من تهى‏
         بدو گفت رستم كه چندين سخن            كه گفتى و افگندى از مهر بن‏
         چرا تو نگويى مرا نام خويش            بر و كشور و بوم و آرام خويش‏
         چرا آمدستى بنزديك من            بنرمى و چربى و چندين سخن‏
         اگر آشتى جست خواهى همى            بكوشى كه اين كينه كاهى همى‏
         نگه كن كه خون سياوش كه ريخت            چنين آتش كين بما بر كه بيخت‏
         همان خون پر مايه گودرزيان            كه بفزود چندين زيان بر زيان‏
         بزرگان كجا با سياوش بدند            نجستند پيكار و خامش بدند
                        شاهنامه، ص: 393
         گنهكار خون سر بى‏گناه            نگر تا كه يابى ز توران سپاه‏
         ز مردان و اسپان آراسته            كز ايران بياورد با خواسته‏
         چو يك سر سوى ما فرستيد باز            من از جنگ تركان شوم بى‏نياز
         ازان پس همه نيكخواه منيد            سراسر بر آيين و راه منيد
         نيازم بكين و نجويم نبرد            نيارم سر سركشان زير گرد
         و زان پس بگويم بكى خسرو اين            بشويم دل و مغزش از درد و كين‏
         بتو بر شمارم كنون نامشان            كه مه نامشان باد و مه كامشان‏
         سر كين ز گرسيوز آمد نخست            كه درد دل و رنج ايران بجست‏
         كسى را كه دانى تو از تخم كور            كه بر خيره اين آب كردند شور
         گروى زره و آنك از وى بزاد            نژادى كه هرگز مباد آن نژاد
         ستم بر سياوش از يشان رسيد            كه زو آمد اين بند بد را كليد
         كسى كو دل و مغز افراسياب            تبه كرد و خون راند برسان آب‏
         و ديگر كسى را كز ايرانيان            نبد كين و بست اندرين كين ميان‏
         بزرگان كه از تخمه ويسه‏اند            دو رويند و با هر كسى پيسه‏اند
         چو هومان و لهّاك و فرشيد ورد            چو كلباد و نستيهن آن شوخ مرد
         اگر اين كه گفتم بجاى آوريد            سر كينه جستن بپاى آوريد
         ببندم در كينه بر كشورت            بجوشن نپوشيد بايد برت‏
         و گر جز بدين گونه گويى سخن            كنم تازه پيكار و كين كهن‏
         كه خو كرده جنگ توران منم            يكى نامدارى از ايران منم‏
         بسى سر جدا كرده دارم ز تن            كه جز كام شيران نبودش كفن‏
         مرا آزمودى بدين رزمگاه            همينست رسم و همينست راه‏
         ازين گونه هرگز نگفتم سخن            بجز كين نجستم ز سر تا به بن‏
         كنون هرچ گفتم ترا گوش دار            سخنهاى خوب اندر آغوش دار
         چو بشنيد هومان بترسيد سخت            بلرزيد بر سان برگ درخت‏
         كزان گونه گفتار رستم شنيد            همه كينه از دوده خويش ديد
         چنين پاسخ آورد هومان بدوى            كه اى شير دل مرد پرخاش جوى‏
         بدين زور و اين برز و بالاى تو            سر تخت ايران سزد جاى تو
         نباشى جز از پهلوانى بزرگ            و گر نامدارى ز ايران سترگ‏
         بپرسيدى از گوهر و نام من            بدل ديگر آمد ترا كام من‏
         مرا كوه گوشست نام اى دلير            پدر بوسپاسست مردى چو شير
         من از و هر با اين سپاه آمدم            سپاهى بدين رزمگاه آمدم‏
         ازان باز جويم همى نام تو            كه پيدا كنم در جهان كام تو
         كنون گر بگويى مرا نام خويش            شوم شاد دل سوى آرام خويش‏
         همه هرچ گفتى بدين رزمگاه            يكايك بگويم به پيش سپاه‏
         همان پيش منشور و خاقان چين            بزرگان و گردان توران زمين‏
         بدو گفت رستم كه نامم مجوى            ز من هرچ ديدى بديشان بگوى‏
         ز پيران مرا دل بسوزد همى            ز مهرش روان بر فروزد همى‏
                        شاهنامه، ص: 394
         ز خون سياوش جگر خسته اوست            ز تركان كنون راد و آهسته اوست‏
         سوى من فرستش هم اكنون دمان            ببينيم تا بر چه گردد زمان‏
         بدو گفت هومان كه اى سرفراز            بديدار پيرانت آمد نياز
         چه دانى تو پيران و كلباد را            گروى زره را و پولاد را
         بدو گفت چندين چه پيچى سخن            سر آب را سوى بالا مكن‏
         نبينى كه پيكار چندين سپاه            بدويست و زو آمد اين رزمگاه‏
                        [ سگالش پيران با هومان و خاقان‏]
          بشد تيز هومان هم اندر زمان            شده گونه از روى و آمد دمان‏
         بپيران چنين گفت كاى نيك بخت            بد افتاد ما را ازين كار سخت‏
         كه اين شير دل رستم زابليست            برين لشكر اكنون ببايد گريست‏
         كه هرگز نتابند با او بجنگ            بخشكى پلنگ و بدريا نهنگ‏
         سخن گفت و بشنيد پاسخ بسى            همى ياد كرد از بد هر كسى‏
         نخست اى برادر مرا نام برد            ز كين سياوش بسى بر شمرد
         ز كار گذشته بسى كرد ياد            ز پيران و گردان ويسه نژاد
         ز بهرام و ز تخم گودرزيان            ز هر كس كه آمد بريشان زيان‏
         بجز بر تو بر كس نديدمش مهر            فراوان سخن گفت و نگشاد چهر
         ازين لشكر اكنون ترا خواستست            ندانم كه بر دل چه آراستست‏
         برو تا ببينيش نيزه بدست            تو گويى كه بر كوه دارد نشست‏
         ابا جوشن و ترگ و ببر بيان            بزير اندرون ژنده پيلى ژيان‏
         ببينى كه من زين نجستم دروغ            همى گيرد آتش ز تيغش فروغ‏
         ترا تا نبيند نجنبد ز جاى            ز بهر تو ماندست زان سان بپاى‏
         چو بينيش با او سخن نرم گوى            برهنه مكن تيغ و منماى روى‏
         بدو گفت پيران كه اى رزمساز            بترسم كه روز بد آيد فراز
         گر ايدونك اين تيغ زن رستمست            بدين دشت ما را گه ماتمست‏
         بر آتش بسوزد بر و بوم ما            ندانم چه كرد اختر شوم ما
         بشد پيش خاقان پر از آب چشم            جگر خسته و دل پر از درد و خشم‏
         بدو گفت كاى شاه تندى مكن            كه اكنون دگرگونه گشت اين سخن‏
         چو كاموس گو را سر آمد زمان            همانگاه برد اين دل من گمان‏
         كه اين باره آهنين رستمست            كه خام كمندش خم اندر خمست‏
         گر افراسياب آيد اكنون چو آب            نبينند جز سهم او را بخواب‏
         ازو ديو سير آيد اندر نبرد            چه يك مرد با او چه يك دشت مرد
         بزابلستان چند پر مايه بود            سياوش را آن زمان دايه بود
         پدروار با درد جنگ آورد            جهان بر جهاندار تنگ آورد
         شوم بنگرم تا چه خواهد همى            كه از غم روانم بكاهد همى‏
         بدو گفت خاقان برو پيش اوى            چنانچون ببايد سخن نرم گوى‏
         اگر آشتى خواهد و دستگاه            چه بايد برين دشت رنج سپاه‏
         بسى هديه بپذير و پس بازگرد            سزد گر نجوييم چندين نبرد
                        شاهنامه، ص: 395
         و گر زير چرم پلنگ اندرست            همانا كه رايش بجنگ اندرست‏
         همه يك سره نيز جنگ آوريم            برو دشت پيكار تنگ آوريم‏
         همه پشت را سوى يزدان كنيم            بنيروى او رزم شيران كنيم‏
         هم او را تن از آهن و روى نيست            جز از خون و ز گوشت و ز موى نيست‏
         نه اندر هوا باشد او را نبرد            دلت را چه سوزى بتيمار و درد
         چنان دان كه گر سنگ و آهن خورد            همان تير و ژوپين برو بگذرد
         بهر مرد از يشان ز ما سيصدست            درين رزمگه غم كشيدن بدست‏
         همين زابلى نامبردار مرد            ز پيلى فزون نيست گاه نبرد
         يكى پيل بازى نمايم بدوى            كزان پس نيارد سوى جنگ روى‏
                        [ آمدن پيران نزد رستم‏]
          همى رفت پيران پر از درد و بيم            شد از كار رستم دلش بدو نيم‏
         بيامد بنزديك ايران سپاه            خروشيد كاى مهتر رزم خواه‏
         شنيدم كزين لشكر بى‏شمار            مرا ياد كردى بهنگام كار
         خراميدم از پيش آن انجمن            بدين انجمن تا چه خواهى ز من‏
         بدو گفت رستم كه نام تو چيست            بدين آمدن راى و كام تو چيست‏
         چنين داد پاسخ كه پيران منم            سپهدار اين شير گيران منم‏
         ز هومان ويسه مرا خواستى            بخوبى زبان را بياراستى‏
         دلم تيز شد تا تو از مهتران            كدامى ز گردان جنگ آوران‏
         بدو گفت من رستم زابلى            زره‏دار با خنجر كابلى‏
         چو بشنيد پيران ز پيش سپاه            بيامد بر رستم كينه‏خواه‏
         بدو گفت رستم كه اى پهلوان            درودت ز خورشيد روشن روان‏
         هم از مادرش دخت افراسياب            كه مهر تو بيند هميشه بخواب‏
         بدو گفت پيران كه اى پيل تن            درودت ز يزدان و از انجمن‏
         ز نيكى دهش آفرين بر تو باد            فلك را گذر بر نگين تو باد
         ز يزدان سپاس و بدويم پناه            كه ديدم ترا زنده بر جايگاه‏
         زواره فرامرز و زال سوار            كه او ماند از خسروان يادگار
         درستند و شادان دل و سرفراز            كزيشان مبادا جهان بى‏نياز
         بگويم ترا گر ندارى گران            گِلَه كردن كهتر از مهتران‏
         بكشتم درختى بباغ اندرون            كه بارش كبست آمد و برگ خون‏
         ز ديده همى آب دادم برنج            بدو بُد مرا زندگانى و گنج‏
         مرا زو همه رنج بهر آمدست            كزو بار ترياك زهر آمدست‏
         سياوش مرا چون پدر داشتى            به پيش بديها سپر داشتى‏
         بسا درد و سختى و رنجا كه من            كشيدم ازان شاه و زان انجمن‏
         گواى من اندر جهان ايزدست            گوا خواستن دادگر را بدست‏
         كه اكنون بر آمد بسى روزگار            شنيدم بسى پند آموزگار
         كه شيون نه برخاست از خان من            همى آتش افروزد از جان من‏
         همى خون خروشم بجاى سرشك            هميشه گرفتارم اندر پزشك‏
         ازين كار بهر من آمد گزند            نه بر آرزو گشت چرخ بلند
                        شاهنامه، ص: 396
         ز تيره شب و ديده‏ام نيست شرم            كه من چند جوشيده‏ام خون گرم‏
         ز كار سياوش چو آگه شدم            ز نيك و ز بد دست كوته شدم‏
         ميان دو كشور دو شاه بلند            چنين خوارم و زار و دل مستمند
         فرنگيس را من خريدم بجان            پدر بر سر آورده بودش زمان‏
         بخانه نهانش همى داشتم            برو پشت هرگز نه برگاشتم‏
         بپاداش جان خواهد از من همى            سر بد گمان خواهد از من همى‏
         [ پر از دردم اى پهلوان از دو روى            ز دو انجمن سر پر از گفتگوى‏]
         نه راه گريزست ز افراسياب            نه جاى دگر دارم آرام و خواب‏
         همم گنج و بوم است و هم چارپاى            نبينم همى روى رفتن بجاى‏
         پسر هست و پوشيده رويان بسى            چنين خسته و بسته هر كسى‏
         اگر جنگ فرمايد افراسياب            نماند كه چشم اندر آيد بخواب‏
         بناكام لشكر ببايد كشيد            نشايد ز فرمان او آرميد
         بمن بر كنون جاى بخشايشست            سپاه اندر آوردن آرايشست‏
         اگر نيستى بر دلم درد و غم            ازين تخمه جز كشتن پيلسم‏
         جز او نيز چندى دلير و جوان            كه در جنگ سير آمدند از روان‏
         ازين پس مرا بيم جانست نيز            سخن چند گويم ز فرزند و چيز
         به پيروزگر بر تو اى پهلوان            كه از من نباشى خليده روان‏
         [ ز خويشان من بد ندارى نهان            برانديشى از كردگار جهان‏]
         بروشن روان سياوش كه مرگ            مرا خوشتر از جوشن و تيغ و ترگ‏
         گر ايدونكه جنگى بود هم گروه            تلى كشته بينى ببالاى كوه‏
         كشانى و سقلاب و شگنى و هند            ازين مرز تا پيش درياى سند
         ز خون سياوش همه بى‏گناه            سپاهى كشيده بدين رزمگاه‏
         ترا آشتى بهتر آيد كه جنگ            نبايد گرفتن چنين كار تنگ‏
         نگر تا چه بينى تو داناترى            برزم دليران تواناترى‏
         ز پيران چو بشنيد رستم سخن            نه بر آرزو پاسخ افگند بن‏
         بدو گفت تا من بدين رزمگاه            كمر بسته‏ام با دليران شاه‏
         نديدستم از تو بجز راستى            ز تركان همه راستى خواستى‏
         پلنگ اين شناسد كه پيكار و جنگ            نه خوبست و داند همى كوه و سنگ‏
         چو كين سر شهرياران بود            سر و كار با تيرباران بود
         كنون آشتى را دو راه ايدرست            نگر تا شما را چه اندر خورست‏
         يكى آنك هر كس كه از خون شاه            بگسترد بر خيره اين رزمگاه‏
         ببندى فرستى بر شهريار            سزد گر نفرمايد اين كارزار
         گنهكار خون سر بى‏گناه            سزد گر نباشد بدين رزمگاه‏
         و ديگر كه با من ببندى كمر            بيايى بر شاه پيروزگر
         ز چيزى كه ايدر بمانى همى            تو آن را گرانمايه دانى همى‏
         بجاى يكى ده بيابى ز شاه            مكن ياد بنگاه توران سپاه‏
         بدل گفت پيران كه ژرفست كار            ز توران شدن پيش آن شهريار
                        شاهنامه، ص: 397
         دگر چون گنه‏كار جويد همى            دل از بى‏گناهان بشويد همى‏
         بزرگان و خويشان افراسياب            كه با گنج و تختند و با جاه و آب‏
         ازين در كجا گفت يارم سخن            نه سر باشد اين آرزو را نه بن‏
         چو هومان و كلباد و فرشيدورد            كجا هست گودرز زيشان بدرد
         همه زين شمارند و اين روى نيست            مر اين آب را در جهان جوى نيست‏
         مرا چاره خويش بايد گرفت            ره جست را پيش بايد گرفت‏
         بدو گفت پيران كه اى پهلوان            هميشه جوان باش و روشن روان‏
         شوم باز گويم بگردان همين            بمنشور و شنگل بخاقان چين‏
         هيونى فرستم بافراسياب            بگويم سرش را برآرم ز خواب‏
                        [ سگالش تورانيان از جنگ ايرانيان‏]
          و زان جا بيامد بلشكر چو باد            كسى را كه بودند ويسه نژاد
         يكى انجمن كرد و بگشاد راز            چنين گفت كامد نشيب و فراز
         بدانيد كين شيردل رستمست            جهانگير و از تخمه نيرمست‏
         بزرگان و شيران زابلستان            همه نامداران كابلستان‏
         چنو كينه ور باشد و رهنماى            سواران گيتى ندارند پاى‏
         چو گودرز كشواد و چون گيو و طوس            بناكام رزمى بود با فسوس‏
         ز تركان گنهكار خواهد همى            دل از بى‏گناهان بكاهد همى‏
         كه دانى كه ايدر گنهكار نيست            دل شاه ازو پر ز تيمار نيست‏
         نگه كن كه اين بوم ويران شود            بكام دليران ايران شود
         نه پير و جوان ماند ايدر نه شاه            نه گنج و سپاه و نه تخت و كلاه‏
         همى گفتم اين شوم بيداد را            كه چندين مدار آتش و باد را
         كه روزى شوى ناگهان سوخته            خرد سوخته چشم دل دوخته‏
         نكرد آن جفا پيشه فرمان من            نه فرمان اين نامدار انجمن‏
         بكند اين گرانمايگان را ز جاى            نزد با دلير و خردمند راى‏
         ببينى كه نه شاه ماند نه تاج            نه پيلان جنگى نه اين تخت عاج‏
         بدين شاد دل شاه ايران بود            غم و درد بهر دليران بود
         دريغ آن دليران و چندين سپاه            كه با فرّ و برزند و با تاج و گاه‏
         بتاراج بينى همه زين سپس            نه بر گردد از رزمگه شاد كس‏
         بكوبند ما را به نعل ستور            شود آب اين بخت بيدار شور
         ز هومان دل من بسوزد همى            ز رويين روان بر فروزد همى‏
         دل رستم آگنده از كين اوست            بروهاش يك سر پر از چين اوست‏
         پر از غم شوم پيش خاقان چين            بگويم كه ما را چه آمد ز كين‏
         بيامد بنزديك خاقان چو گرد            پر از خون رخ و ديده پر آب زرد
         سراپرده او پر از ناله ديد            ز خون كِشته بر زعفران لاله ديد
         ز خويشان كاموس چندى سپاه            بنزديك خاقان شده دادخواه‏
         همى گفت هر كس كه افراسياب            ازين پس بزرگى نبيند بخواب‏
         چرا كين پى افگند كش نيست مرد            كه آورد سازد بروز نبرد
                        شاهنامه، ص: 398
         سپاه كشانى سوى چين شويم            همه ديده پر آب و با كين شويم‏
         ز چين و ز بربر سپاه آوريم            كه كاموس را كينه‏خواه آوريم‏
         ز بزگوش و سگسار و مازندران            كس آريم با گرزهاى گران‏
         مگر سيستان را پر آتش كنيم            بريشان شب و روز ناخوش كنيم‏
         سر رستم زابلى را بدار            بر آريم بر سوگ آن نامدار
         تنش را بسوزيم و خاكسترش            همى بر فشانيم گرد درش‏
         اگر كين همى جويد افراسياب            نه آرام بايد كه يابد نه خواب‏
         همى از پى دوده هر كس بدرد            بباريد بر ارغوان آب زرد
         چو بشنيد پيران دلش خيره گشت            ز آواز ايشان رخش تيره گشت‏
         بدل گفت كاى زار و بيچارگان            پر از درد و تيمار و غمخوارگان‏
         نداريد ازين آگهى بى‏گمان            كه ايدر شما را سر آمد زمان‏
         ز دريا نهنگى بجنگ آمدست            كه جوشنش چرم پلنگ آمدست‏
         بيامد بخاقان چين گفت باز            كه اين رزم كوتاه ما شد دراز
         ازين نامداران هر كشورى            ز هر سو كه بد نامور مهترى‏
         بياورد و اين رنجها شد به باد            كجا خيزد از كار بيداد داد
         سر شاه كشور چنين گشته شد            سياوش بر دست او كشته شد
         بفرمان گرسيوز كم خرد            سر اژدها را كسى نسپرد
         سياوش جهاندار و پر مايه بود            ورا رستم زابلى دايه بود
         هر آنگه كه او جنگ و كين آورد            همى آسمان بر زمين آورد
         نه چنگ پلنگ و نه خرطوم پيل            نه كوه بلند و نه درياى نيل‏
         بسندست با او بآوردگاه            چو آورد گيرد به پيش سپاه‏
         يكى رخش دارد بزير اندرون            كه گويى روان شد كه بيستون‏
         كنون روز خيره نبايد شمرد            كه ديدند هر كس ازو دستبرد
         يكى آتش آمد ز چرخ كبود            دل ما شد از تفّ او پر ز دود
         كنون سربسر تيز هش بخردان            بخوانيد با موبدان و ردان‏
         ببينيد تا چاره كار چيست            بدين رزمگه مرد پيكار كيست‏
         همى راى بايد كه گردد درست            از آغاز كينه نبايست جست‏
         مگر زين بلا سوى كشور شويم            اگر چند با بخت لاغر شويم‏
         ز پيران غمى گشت خاقان چين            بسى ياد كرد از جهان آفرين‏
         بدو گفت ما را كنون چيست روى            چو آمد سپاهى چنين جنگجوى‏
         چنين گفت شنگل كه اى سرفراز            چه بايد كشيدن سخنها دراز
         بيارى‏ء افراسياب آمديم            ز دشت و ز درياى آب آمديم‏
         بسى باره و هديها يافتيم            ز هر كشورى تيز بشتافتيم‏
         بيك مرد سگزى كه آمد بجنگ            چرا شد چنين بر شما كار تنگ‏
         ز يك مرد ننگست گفتن سخن            دگرگونه‏تر بايد افگند بن‏
         اگر گرد كاموس را زو زمان            بيامد نبايد شدن بدگمان‏
         سپيده‏دمان گرزها بر كشيم            وزين دشت يك سر سر اندر كشيم‏
                        شاهنامه، ص: 399
         هوا را چو ابر بهاران كنيم            بريشان يكى تيرباران كنيم‏
         ز گرد سواران و زخم تبر            نبايد كه داند كس از پاى سر
         شما يك سره چشم بر من نهيد            چو من بر خروشم دميد و دهيد
         همانا كه جنگ آوران صد هزار            فزون باشد از ما دلير و سوار
         ز يك تن چنين زار و پيچان شديم            همه پاك ناكشته بى‏جان شديم‏
         چنان دان كه او ژنده پيلست مست            بآوردگه شير گيرد بدست‏
         يكى پيل بازى نمايم بدوى            كزان پس نيارد سوى رزم روى‏
         چو بشنيد لشكر ز شنگل سخن            جوان شد دل مرد گشته كهن‏
         بدو گفت پيران كانوشه بدى            روان را بپيگار توشه بدى‏
         همه نامداران و خاقان چين            گرفتند بر شاه هند آفرين‏
         چو پيران بيامد بپرده سراى            برفتند پر مايه تركان ز جاى‏
         چو هومان و نستيهن و بارمان            كه با تيغ بودند گر با سنان‏
         بپرسيد هومان ز پيران سخن            كه گفتارشان بر چه آمد به بن‏
         همى آشتى را كند پايگاه            و گر كينه جويد سپاه از سپاه‏
         بهومان بگفت آنچ شنگل بگفت            سپه گشت با او به پيگار جفت‏
         غمى گشت هومان ازان كار سخت            برآشفت با شنگل شوربخت‏
         به پيران چنين گفت كز آسمان            گذر نيست تا بر چه گردد زمان‏
         بيامد بره پيش كلباد گفت            كه شنگل مگر با خرد نيست جفت‏
         ببايد شدن يك زمان زين ميان            نگه كرد بايد بسود و زيان‏
         ببينى كزين لشكر بى‏كران            جهانگير و با گرزهاى گران‏
         دو بهره بود زير خاك اندرون            كفن جوشن و ترگ شسته بخون‏
         بدو گفت كلباد اى تيغ زن            چنين تا توان فال بد را مزن‏
         تن خويش يكباره غمگين مكن            مگر كز گمان ديگر ايد سخن‏
         بنا آمده كار دل را بغم            سزد گر ندارى نباشى دژم‏
                        [ سخن گفتن رستم با سپاه خويش‏]
          وزين روى رستم يلان را بخواند            سخنهاى بايسته چندى براند
         چو طوس و چو گودرز و رهام و گيو            فريبرز و گستهم و خرّاد نيو
         چو گرگين كار آزموده سوار            چو بيژن فرزنده كارزار
         تهمتن چنين گفت با بخردان            هشيوار و بيدار دل موبدان‏
         كسى را كه يزدان كند نيكبخت            سزاوار باشد ورا تاج و تخت‏
         جهانگير و پيروز باشد بجنگ            نبايد كه بيند ز خود زور چنگ‏
         ز يزدان بود زور ما خود كييم            بدين تيره خاك اندرون بر چييم‏
         ببايد كشيدن گمان از بدى            ره ايزدى بايد و بخردى‏
         كه گيتى نماند همى بر كسى            نبايد بدو شاد بودن بسى‏
         همى مردمى بايد و راستى            ز كژّى بود كمى و كاستى‏
         چو پيران بيامد بر من دمان            سخن گفت با درد دل يك زمان‏
         كه از نيكوى با سياوش چه كرد            چه آمد برويش ز تيمار و درد
         فرنگيس و كى‏خسرو از اژدها            بگفتار و كردار او شد رها
                        شاهنامه، ص: 400
         ابا آنك اندر دلم شد درست            كه پيران بكين كشته آيد نخست‏
         برادرش و فرزند در پيش اوى            بسى با گهر نامور خويش اوى‏
         ابر دست كى‏خسرو افراسياب            شود كشته اين ديده‏ام من بخواب‏
         گنهكار يك تن نماند بجاى            مگر كشته افگنده در زير پاى‏
         و ليكن نخواهم كه بر دست من            شود كشته اين پير با انجمن‏
         كه او را بجز راستى پيشه نيست            ز بد بر دلش راه انديشه نيست‏
         گر ايدونك باز آرد اين را كه گفت            گناه گذشته ببايد نهفت‏
         گنهكار با خواسته هرچ بود            سپارد بما كين نبايد فزود
         ازين پس مرا جاى پيكار نيست            به از راستى در جهان كار نيست‏
         و رين نامداران ابا تخت و پيل            سپاهى بدين سان چو درياى نيل‏
         فرستند نزديك ما تاج و گنج            از يشان نباشيم زين پس برنج‏
         نداريم گيتى بكشتن نگاه            كه نيكى دهش را جز اينست راه‏
         جهان پر ز گنجست و پر تاج و تخت            نبايد همه بهر يك نيك بخت‏
         چو بشنيد گودرز بر پاى خاست            بدو گفت كاى مهتر راد و راست‏
         ستون سپاهى و زيباى گاه            فروزان بتو شاه و تخت و كلاه‏
         سر مايه تست روشن خرد            روانت همى از خرد بر خورد
         ز جنگ آشتى بى‏گمان بهترست            نگه كن كه گاوت بچرم اندرست‏
         بگويم يكى پيش تو داستان            كنون بشنو از گفته باستان‏
         كه از راستى جان بد گوهران            گريزد چو گردون ز بار گران‏
         گر ايدونك بيچاره پيمان كند            بكوشد كه آن راستى بشكند
         چو كژ آفريدش جهان آفرين            تو مشنو سخن زو و كژّى مبين‏
         نخستين كه ما رزمگه ساختيم            سخن رفت زين كار و پرداختيم‏
         ز پيران فرستاده آمد برين            كه بيزارم از دشت و ز رنج و كين‏
         [ كه من ديده دارم هميشه پر آب            ز گفتار و كردار افراسياب‏]
         ميان بسته‏ام بندگى شاه را            نخواهم بر و بوم و خرگاه را
         بسى پند و اندرز بشنيد و گفت            كزين پس نباشد مرا جنگ جفت‏
         شوم گفت بپسيچم اين كار تفت            بخويشان بگويم كه ما را چه رفت‏
         مرا تخت و گنجست و هم چارپاى            بديشان نمايم سزاوار جاى‏
         چو گفت اين بگفتيم كارى رواست            بتوران ترا تخت و گنج و نواست‏
         يكى گوشه گير تا نزد شاه            ز تو آشكارا نگردد گناه‏
         بگفتيم و پيران برين بازگشت            شب تيره با ديو انباز گشت‏
         هيونى فرستاد نزديك شاه            كه لشكر بر آراى كامد سپاه‏
         تو گفتى كه با ما بگفت اين سخن            نه سر بود ازان كار هرگز نه بن‏
         كنون با تو اى پهلوان سپاه            يكى ديگر افگند بازى براه‏
         جز از رنگ و چاره نداند همى            ز دانش سخن بر فشاند همى‏
         كنون از كمند تو ترسيده شد            روا بد كه ترسيده از ديده شد
         همه پشت ايشان بكاموس بود            سپهبد چو سگسار و فرطوس بود
                        شاهنامه، ص: 401
         سر بخت كاموس برگشته ديد            بخم كمند اندرش كشته ديد
         در آشتى جويد اكنون همى            نيارد نشستن بهامون همى‏
         چو داند كه تنگ اندر آمد نشيب            بكار آورد بند و رنگ و فريب‏
         گنهكار با گنج و با خواسته            كه گفتست پيش آرم آراسته‏
         ببينى كه چون بر دمد زخم كوس            بجنگ اندر آيد سپهدار طوس‏
         سپهدار پيران بود پيش رو            كه جنگ آورد هر زمان نوبنو
         دروغست يك سر همه گفت اوى            نشايد جز از اهرمن جفت اوى‏
         اگر بشنوى سر بسر پند من            نگه كن ببهرام فرزند من‏
         سپه را بدان چاره اندر نواخت            ز گودرزيان گورستانى بساخت‏
         كه تا زنده‏ام خون سرشك منست            يكى تيغ هندى پزشك منست‏
         چو بشنيد رستم بگودرز گفت            كه گفتار تو با خرد باد جفت‏
         چنين است پيران و اين راز نيست            كه او نيز با ما همآواز نيست‏
         و ليكن من از خوب كردار اوى            نجويم همى كين و پيكار اوى‏
         نگه كن كه با شاه ايران چه كرد            ز كار سياوش چه تيمار خورد
         گر از گفته خويش باز آيد اوى            بنزديك ما رزم ساز آيد اوى‏
         بفتراك بر بسته دارم كمند            كجا ژنده پيل اندر آرم ببند
         ز نيكو گمان اندر آيم نخست            نبايد مگر جنگ و پيكار جست‏
         چنو بازگردد ز گفتار خويش            ببيند ز ما درد و تيمار خويش‏
         برو آفرين كرد گودرز و طوس            كه خورشيد بر تو ندارد فسوس‏
         بنزديك تو بند و رنگ و دروغ            سخنهاى پيران نگيرد فروغ‏
         مباد اين جهان بى‏سر و تاج شاه            تو بادى هميشه ورا پيش گاه‏
         چنين گفت رستم كه شب تيره گشت            ز گفتارها مغزها خيره گشت‏
         بباشيم و تا نيم شب مى خوريم            دگر نيمه تيمار لشكر بريم‏
         ببينيم تا كردگار جهان            برين آشكارا چه دارد نهان‏
         بايرانيان گفت كامشب بمى            يكى اخترى افگنم نيك پى‏
         كه فردا من اين گرز سام سوار            بگردن بر آرم كنم كارزار
         از ايدر بران سان شوم سوى جنگ            بدانگه كجا پاى دارد نهنگ‏
         سراپرده و افسر و گنج و تاج            همان ژنده پيلان و هم تخت عاج‏
         بيارم سپارم بايرانيان            اگر تاختن را ببندم ميان‏
         برآمد خروشى ز جاى نشست            ازان نامداران خسروپرست‏
         سوى خيمه خويش رفتند باز            بخواب و بآسايش آمد نياز
                        [ سپاه آراستن ايرانيان و تورانيان‏]
          چو خورشيد بنمود رخشان كلاه            چو سيمين سپر ديد رخسار ماه‏
         بترسيد ماه از پى گفت و گوى            بخمّ اندر آمد بپوشيد روى‏
         تبيره بر آمد ز درگاه طوس            شد از گرد اسپان زمين آبنوس‏
         زمين نيلگون شد هوا پر ز گرد            بپوشيد رستم سليح نبرد
         سوى ميمنه پور كشواد بود            كه با جوشن و گرز پولاد بود
         فريبرز بر ميسره جاى جست            دل نامداران ز كينه بشست‏
                        شاهنامه، ص: 402
         بقلب اندرون طوس نوذر بپاى            نماند آن زمان بر زمين نيز جاى‏
         تهمتن بيامد بپيش سپاه            كه دارد يلان را ز دشمن نگاه‏
         و زان روى خاقان بقلب اندرون            ز پيلان زمين چون كُه بيستون‏
         ابر ميمنه كندر شير گير            سوارى دلاور بشمشير و تير
         سوى ميسره جنگ ديده گهار            زمين خفته در زير نعل سوار
         همى گشت پيران به پيش سپاه            بيامد بر شنگل رزم خواه‏
         بدو گفت كاى نامبردار هند            ز بربر بفرمان تو تا بسند
         مرا گفته بودى كه فردا پگاه            ز هر سو بجنگ اندر آرم سپاه‏
         و زان پس ز رستم بجويم نبرد            سرش را ز ابر اندر آرم بگرد
         بدو گفت شنگل من از گفت خويش            نگردم نبينى ز من كمّ و بيش‏
         هم اكنون شوم پيش اين گردگير            تنش را كنم پاره پاره بتير
         ازو كين كاموس جويم بجنگ            بايرانيان بر كنم كار تنگ‏
         هم آنگه سپه را بسه بهر كرد            بزد كوس و ز دشت برخاست گرد
         برفتند يك بهره با ژنده پيل            سپه بود صف بركشيده دو ميل‏
         سر پيل بان پر ز رنگ و نگار            همه پاك با افسر و گوشوار
         بياراسته گردن از طوق زر            ميان بند كرده بزرّين كمر
         فروهشته از پيل ديباى چين            نهاده برو تخت و مهدى زرين‏
         بر آمد دم ناله كرّ ناى            برفتند پيلان جنگى ز جاى‏
         بيامد سوى ميسره سى هزار            سواران گردنكش و نيزه دار
         سوى ميمنه سى هزار ديگر            كمان بر گرفتند و چينى سپر
         بقلب اندرون پيل و خاقان چين            همى بر نوشتند روى زمين‏
         جهان سربسر آهنين گشته بود            بهر جايگه بر تلى كشته بود
         ز بس ناله ناى و بانگ دراى            زمين و زمان اندر آمد ز جاى‏
         ز جوش سواران و از دار و گير            هوا دام كرگس بد از پر تير
         كسى را نماند اندر آن دشت هوش            ز بانگ تبيره شده كرّه گوش‏
                        [ سرزنش كردن رستم با پيران‏]
          همى گشت شنگل ميان دو صف            يكى تيغ هندى گرفته بكف‏
         يكى چتر هندى بسر بر بپاى            بسى مردم از دنبر و مرغ و ماى‏
         پس پشت و دست چپ و دست راست            بجنگ اندر آورده زان سو كه خواست‏
         چو پيران چنان ديد دل شاد كرد            ز رزم تهمتن دل آزاد كرد
         بهومان چنين گفت كامروز كار            بكام دل ما كند روزگار
         بدين ساز و چندين سوار دلير            سر افراز هر يك بكردار شير
         تو امروز پيش صف اندر مپاى            يك امروز و فردا مكن رزم راى‏
         پس پشت خاقان چينى بايست            كه داند ترا با سوارى دويست‏
         كه گر زابلى با درفش سياه            ببيند ترا كار گردد تباه‏
         ببينيم تا چون بود كار ما            چه بازى كند بخت بيدار ما
         و زان جايگه شد بدان انجمن            بجايى كه بد سايه پيل تن‏
         فرود آمد و آفرين كرد چند            كه زور از تو گيرد سپهر بلند
                        شاهنامه، ص: 403
         مبادا كه روز تو گيرد نشيب            مبادا كه آيد برويت نهيب‏
         دل شاه ايران بتو شاد باد            همه كار تو سربسر داد باد
         برفتم ز نزد تو اى پهلوان            پيامت بدادم بپير و جوان‏
         بگفتم هنرهاى تو هرچ بود            بگيتى ترا خود كه يارد ستود
         هم از آشتى راندم هم ز جنگ            سخن گفتم از هر درى بى‏درنگ‏
         بفرجام گفتند كين چون كنيم            كه از راى او كينه بيرون كنيم‏
         توان داد گنج و زر و خواسته            ز ما هر چه او خواهد آراسته‏
         نشايد گنهكار دادن بدوى            برانديش و اين رازها باز جوى‏
         گنهكار جز خويش افراسياب            كه دانى سخن را مزن در شتاب‏
         ز ما هرك خواهد همه مهترند            بزرگند و با تخت و با افسرند
         سپاهى بيامد بدين سان ز چين            ز سقلاب و ختلان و توران زمين‏
         كجا آشتى خواهد افراسياب            كه چندين سپاه آمد از خشك و آب‏
         بپاسخ نكوهش بسى يافتم            بدين سان سوى پهلوان تافتم‏
         وزيشان سپاهى چو درياى آب            گرفتند بر جنگ جستن شتاب‏
         نبرد تو خواهد همى شاه هند            بتير و كمان و بهندى پرند
         مرا اين درستست كز پيل تن            بفرجام گريان شوند انجمن‏
         چو بشنيد رستم بر آشفت سخت            بپيران چنين گفت كاى شور بخت‏
         تو با اين چنين بند و چندين فريب            كجا پاى دارى بروز نهيب‏
         مرا از دروغ تو شاه جهان            بسى ياد كرد آشكار و نهان‏
         و زان پس كجا پير گودرز گفت            همه بند و نيرنگت اندر نهفت‏
         بديدم كنون دانش و راى تو            دروغست يك سر سراپاى تو
         بغلتى همى خيره در خون خويش            بدست اين وزين بتّر آيدت پيش‏
         چنين زندگانى نيارد بها            كه باشد سر اندر دم اژدها
         مگر گفتم آن خاك بيداد و شوم            گذارى بيايى بآباد بوم‏
         ببينى مگر شاه با داد و مهر            جوان و نوازنده و خوب چهر
         بدارد ترا چون پدر بى‏گمان            برآرد سرت برتر از آسمان‏
         ترا پوشش از خود و چرم پلنگ            همى خوشتر آيد ز ديباى رنگ‏
         ندارد كسى با تو اين داورى            ز تخم پراكندِ خود بر خورى‏
         بدو گفت پيران كه اى نيكبخت            برومند و شاداب و زيبا درخت‏
         سخنها كه داند جز از تو چنين            كه از مهتران بر تو باد آفرين‏
         مرا جان و دل زير فرمان تست            هميشه روانم گروگان تست‏
         يك امشب زنم راى با خويشتن            بگويم سخن نيز با انجمن‏
         و زان جا بيامد بقلب سپاه            زبان پر دروغ و روان كينه‏خواه‏
                        [ آغاز رزم‏]
          چو برگشت پيران ز هر دو گروه            زمين شد بكردار جوشنده كوه‏
         چنين گفت رستم بايرانيان            كه من جنگ را بسته دارم ميان‏
         شما يك بيك سر پر از كين كنيد            بروهاى جنگى پر از چين كنيد
         كه امروز رزمى بزرگست پيش            پديد آيد اندازه گرگ و ميش‏
                        شاهنامه، ص: 404
         مرا گفته بود آن ستاره شناس            ازين روز بودم دل اندر هراس‏
         كه رزمى بود در ميان دو كوه            جهانى شوند اندر آن همگروه‏
         شوند انجمن كار ديده مهان            بدان جنگ بى‏مرد گردد جهان‏
         پى كين نهان گردد از روى بوم            شود گرز پولاد بر سان موم‏
         هر آن كس كه آيد بر ما بجنگ            شما دل مداريد از آن كار تنگ‏
         دو دستش ببندم بخمّ كمند            اگر يار باشد سپهر بلند
         شما سربسر يك بيك همگروه            مباشيد از آن نامداران ستوه‏
         مرا گر برزم اندر آيد زمان            نميرم ببزم اندرون بى‏گمان‏
         همى نام بايد كه ماند دراز            نمانى همى كار چندين مساز
         دل اندر سراى سپنجى مبند            كه پر خون شوى چون ببايدت كند
         اگر يار باشد روان با خرد            بنيك و ببد روز را بشمرد
         خداوند تاج و خداوند گنج            نبندد دل اندر سراى سپنج‏
         چنين داد پاسخ برستم سپاه            كه فرمان تو برتر از چرخ ماه‏
         چنان رزم سازيم با تيغ تيز            كه ماند ز ما نام تا رستخيز
         ز دو رويه تنگ اندر آمد سپاه            يكى ابر گفتى بر آمد سياه‏
         كه باران او بود شمشير و تير            جهان شد بكردار درياى قير
         ز پيكان پولاد و پرّ عقاب            سيه گشت رخشان رخ آفتاب‏
         سنانهاى نيزه بگرد اندرون            ستاره بيالود گفتى بخون‏
         چرنگيدن گرزه گاوچهر            تو گفتى همى سنگ بارد سپهر
         بخون و بمغز اندرون خار و خاك            شده غرق و برگستوان چاك چاك‏
         همه دشت يك سر پر از جوى خون            بهر جاى چندى فگنده نگون‏
         چو پيلان فگنده بهم ميل ميل            برخ چون زرير و بلب همچو نيل‏
         چنين گفت گودرز با پير سر            كه تا من ببستم بمردى كمر
         نديدم كه رزمى بود زين نشان            نه هرگز شنيدم ز گردنكشان‏
         كه از كشته گيتى برين سان بود            يكى خوار و ديگر تن آسان بود
                        [ رزم شنگل با رستم و گريختن شنگل‏]
          بغرّيد شنگل ز پيش سپاه            منم گفت گرداوژن رزم خواه‏
         بگوييد كان مرد سگزى كجاست            يكى كرد خواهم برو نيزه راست‏
         چو آواز شنگل برستم رسيد            ز لشكر نگه كرد و او را بديد
         بدو گفت هان آمدم رزمخواه            نگر تا نگيرى بلشكر پناه‏
         چنين گفت رستم كه از كردگار            نجستم جزين آرزوى آشكار
         كه بيگانه‏اى زان بزرگ انجمن            دليرى كند رزم جويد ز من‏
         نه سقلاب ماند از يشان نه هند            نه شمشير هندى نه چينى پرند
         پى و بيخ ايشان نمانم بجاى            نمانم بتركان سر و دست و پاى‏
         بر شنگل آمد بآواز گفت            كه اى بدنژاد فرومايه جفت‏
         مرا نام رستم كند زال زر            تو سگزى چرا خوانى اى بد گهر
         نگه كن كه سگزى كنون مرگ تست            كفن بى‏گمان جوشن و ترگ تست‏
         همى گشت با او بآوردگاه            ميان دو صف بر كشيده سپاه‏
                        شاهنامه، ص: 405
         يكى نيزه زد بر گرفتش ز زين            نگونسار كرد و بزد بر زمين‏
         برو بر گذر كرد و او را نخست            بشمشير برد آنگهى شير دست‏
         برفتند زان روى كنداوران            بزهر آب داده پرند آوران‏
         چو شنگل گريزان شد از پيل تن            پراگنده گشتند زان انجمن‏
         دو بهره از يشان بشمشير كشت            دليران توران نمودند پشت‏
         بجان شنگل از دست رستم بجست            زره بود و جوشن تنش را نخست‏
         چنين گفت شنگل كه اين مرد نيست            كس او را بگيتى هم آورد نيست‏
         يكى ژنده پيلست بر پشت كوه            مگر رزم سازند يك سر گروه‏
         بتنها كسى رزم با اژدها            نجويد چو جويد نيابد رها
         بدو گفت خاقان ترا بامداد            دگر بود راى و دگر بود ياد
         سپه را بفرمود تا همگروه            برانند يك سر بكردار كوه‏
         سر افراز را در ميان آورند            تنومند را جان زيان آورند
         بشمشير برد آن زمان شير دست            چپ لشكر چينيان بر شكست‏
         هر آنگه كه خنجر بر انداختى            همه ره تن بى‏سر انداختى‏
         نه با جنگ او كوه را پاى بود            نه با خشم او پيل را جاى بود
         بدان سان گرفتند گرد اندرش            كه خورشيد تاريك شد از برش‏
         چنان نيزه و خنجر و گرز و تير            كه شد ساخته بر يل شير گير
         گمان برد كاندر نيستان شدست            ز خون روى كشور ميستان شدست‏
         بيك زخم ده نيزه كردى قلم            خروشان و جوشان و دشمن دژم‏
         دليران ايران پس پشت اوى            بكينه دل آگنده و جنگ جوى‏
         ز بس نيزه و گرز و گوپال و تيغ            تو گفتى همى ژاله بارد ز ميغ‏
         ز كشته همه دشت آوردگاه            تن و پشت و سر بود و ترگ و كلاه‏
         ز چينى و شگنى و از هندوى            ز سقلاب و هرى و از پهلوى‏
         سپه بود چون خاك در پاى كوه            ز يك مرد سگزى شده همگروه‏
         كه با او بجنگ اندرون پاى نيست            چنو در جهان لشكر آراى نيست‏
         كسى كو كند زين سخن داستان            نباشد خردمند همداستان‏
         كه پرخاشخر نامور صد هزار            بسنده نبودند با يك سوار
         ازين كين بد آمد بافراسياب            ز رستم كجا يابد آرام و خواب‏
                        [ رزم رستم با ساوه‏]
          چنين گفت رستم بايرانيان            كزين جنگ دشمن كند جان زيان‏
         هم اكنون ز پيلان و از خواسته            همان تخت و آن تاج آراسته‏
         ستانم ز چينى بايران دهم            بدان شادمان روز فرخ نهم‏
         نباشد جز ايرانيان شاد كس            پى رخش و ايزد مرا يار بس‏
         يكى را ز شگنان و سقلاب و چين            نمانم كه پى بر نهد بر زمين‏
         كه امروز پيروزئ روز ماست            بلند آسمان لشكر افروز ماست‏
         گر ايدونك نيرو دهد دادگر            پديد آورد رخش رخشان هنر
         برين دشت من گورستانى كنم            برومند را شارستانى كنم‏
         يكى از شما سوى لشكر شويد            بكوشيد و با باد همبر شويد
                        شاهنامه، ص: 406
         بكوبيد چون من بجنبم ز جاى            شما بر فرازيد سنج و دراى‏
         زمين را سراسر كنيد آبنوس            بگرد سواران و آواى كوس‏
         بكوبيد گوپال و گرز گران            چو پولاد را پتك آهنگران‏
         از انبوه ايشان مداريد باك            ز دريا بابر اندر آريد خاك‏
         همه ديده بر مغفر من نهيد            چو من بر خروشم دميد و دهيد
         بدريد صفهاى سقلاب و چين            نبايد كه بيند هوا را زمين‏
         و زان جايگه رفت چون پيل مست            يكى گرزه گاو پيكر بدست‏
         خروشان سوى ميمنه راه جست            ز لشكر سوى كندر آمد نخست‏
         همه ميمنه پاك بر هم دريد            بسى ترگ و سر بد كه تن را نديد
         يكى خويش كاموس بد ساوه نام            سر افراز و هر جاى گسترده كام‏
         بيامد بپيش تهمتن بجنگ            يكى تيغ هندى گرفته بچنگ‏
         بگرديد گرد چپ و دست راست            ز رستم همى كين كاموس خواست‏
         برستم چنين گفت كاى ژنده پيل            ببينى كنون موج درياى نيل‏
         بخواهم كنون كين كاموس خوار            اگر باشدم زين سپس كارزار
         چو گفتار ساوه برستم رسيد            بزد دست و گرز گران بر كشيد
         بزد بر سرش گرز را پيل تن            كه جانش برون شد بزارى ز تن‏
         برآورد و زد بر سر و مغفرش            نديدست گفتى تنش را سرش‏
         بيفگند و رخش از بر او براند            ز ساوه بگيتى نشانى نماند
         درفش كشانى نگونسار كرد            وزو جان لشكر پر آزار كرد
         نبد نيز كس پيش او پايدار            همه خاك مغز سر آورد بار                         [ كشتن رستم گهارگهانى را]
          پس از ميمنه شد سوى ميسره            غمى گشت لشكر همه يك سره‏
         گهارگهانى بدان جايگاه            گوى شير فش با درفش سياه‏
         برآشفت چون ترگ رستم بديد            خروشى چو شير ژيان بر كشيد
         بدو گفت من كين تركان چين            بخواهم ز سگزى برين دشت كين‏
         بر انگيخت اسپ از ميان سپاه            بيامد بر پيل تن كينه‏خواه‏
         ز نزديك چون ترگ رستم بديد            يكى باد سرد از جگر بر كشيد
         بدل گفت پيكار با ژنده پيل            چو غوطه است خوردن بدرياى نيل‏
         گريزى بهنگام با سر بجاى            به از رزم جستن بنام و براى‏
         گريزان بيامد سوى قلبگاه            برو بر نظاره ز هر سو سپاه‏
         درفش تهمتن ميان گروه            بسان درخت از بر تيغ كوه‏
         همى تاخت رستم پس او چو گرد            زمين لعل گشت و هوا لاژورد
         گهارگهانى بترسيد سخت            كزو بود برگشتن تاج و تخت‏
         برآورد يك بانگ بر سان كوس            كه بشنيد آواز گودرز و طوس‏
         همى خواست تا كارزارى كند            ندانست كين بار زارى كند
         چه نيكو بود هر كه خود را شناخت            چرا تا ز دشمن ببايدش تاخت‏
         پس او گرفته گو پيل تن            كه هان چاره گوركن گر كفن‏
         يكى نيزه زد بر كمربند اوى            بدريد خفتان و پيوند اوى‏
                        شاهنامه، ص: 407
         بينداختش همچو برگ درخت            كه بر شاخ او بر زند باد سخت‏
         نگونسار كرد آن درفش كبود            تو گفتى گهارگهانى نبود
         بديدند گردان كه رستم چه كرد            چپ و راست برخاست گرد نبرد
         درفش همايون ببردند و كوس            بيامد سر افراز گودرز و طوس‏
         خروشى بر آمد ز ايران سپاه            چو پيروز شد گرد لشكر پناه‏
         بفرمود رستم كز ايران سوار            بر من فرستيد صد نامدار
         هم اكنون من آن پيل و آن تخت عاج            همان ياره و سنج و آن طوق و تاج‏
         ستانم ز چين و بايران دهم            به پيروز شاه دليران دهم‏
         از ايران بيامد همى صد سوار            زره‏دار با گرزه گاوسار
         چنين گفت رستم بايرانيان            كه يك سر ببندند كين را ميان‏
         بجان و سر شاه و خورشيد و ماه            بخاك سياوش بايران سپاه‏
         بيزدان دادار جان آفرين            كه پيروزى آورد بر دشت كين‏
         كه گر نامداران ز ايران سپاه            هزيمت پذيرد ز توران سپاه‏
         سرش را ز تن بركنم در زمان            ز خونش كنم جويهاى روان‏
         بدانست لشكر كه او شير خوست            بچنگش سرين گوزن آرزوست‏
         همه سوى خاقان نهادند روى            بنيزه شده هر يكى جنگ جوى‏
         تهمتن بپيش اندرون حمله برد            عنان را برخش تگاور سپرد
         همى خون چكانيد بر چرخ ماه            ستاره نظاره بر آن رزمگاه‏
         ز بس گرد كز رزمگه بردميد            چنان شد كه كس روى هامون نديد
         ز بانگ سواران و زخم سنان            نبود ايچ پيدا ركيب از عنان‏
         هوا گشت چون روى زنگى سياه            ز كشته نديدند بر دشت راه‏
         همه مرز تن بود و خفتان و خود            تنان را همى داد سرها درود
         ز گرد سوار ابر بر باد شد            زمين پر ز آواز پولاد شد
         بسى نامدار از پى نام و ننگ            بدادند بر خيره سرها بجنگ‏
         بر آورد رستم بر انسان خروش            كه گفتى بر آمد زمانه بجوش‏
         چنين گفت كان پيل و آن تخت عاج            همان ياره و افسر و طوق و تاج‏
         سپرهاى چينى و پرده سراى            همان افسر و آلت چارپاى‏
         بايران سزاوار كى‏خسروست            كه او در جهان شهريار نوست‏
         كه چون او بگيتى سر افراز شاه            نبود و نديدست خورشيد و ماه‏
         شما را چه كارست با تاج زر            بدين زور و اين كوشش و اين هنر
         همه دستها سوى بند آوريد            ميان را بخم كمند آوريد
         شما را ز من زندگانى بسست            كه تاج و نگين بهر ديگر كسست‏
         فرستم بنزديك شاه زمين            چه منشور و شنگل چه خاقان چين‏
         و گر نه من اين خاك آوردگاه            بنعل ستوران برآرم بماه‏
                        [ گرفتار شدن خاقان‏]
          بدشنام بگشاد خاقان زبان            بدو گفت كاى بد تن بد روان‏
         مه ايران مه آن شاه و آن انجمن            همى زينهاريت بايد چو من‏
         تو سگزى كه از هر كسى بترّى             همى شاه چين بايدت لشكرى‏
                        شاهنامه، ص: 408
         يكى تير باران بكردند سخت            چو باد خزان برجهد بر درخت‏
         هوا را بپوشيد پرّ عقاب            نبيند چنان رزم جنگى بخواب‏
         چو گودرز باران الماس ديد            ز تيمار رستم دلش بردميد
         برهام گفت اى درنگى مايست            برو با كمان و ز سوارى دويست‏
         كمانهاى چاچى و تير خدنگ            نگه‏دار پشت تهمتن بجنگ‏
         بگيو آن زمان گفت بركش سپاه            برين دشت زين بيش دشمن مخواه‏
         نه هنگام آرام و آسايش است            نه نيز از در راى و آرايش است‏
         برو با دليران سوى دست راست            نگه كن كه پيران و هومان كجاست‏
         تهمتن نگر پيش خاقان چين            همى آسمان بر زند بر زمين‏
         بر آشفت رهام همچون پلنگ            بيامد بپشت تهمتن بجنگ‏
         چنين گفت رستم برهّام شير            كه ترسم كه رخشم شد از كار سير
         چنو سست گردد پياده شوم            بخون و خوى آهار داده شوم‏
         يكى لشكرست اين چو مور و ملخ            تو با پيل و با پيل بانان مچخ‏
         همه پاك در پيش خسرو بريم            ز شگنان و چين هديه نو بريم‏
         و زان جايگه بر خروشيد و گفت            كه با روم و چين اهرمن باد جفت‏
         ايا گم شده بخت بيچارگان            همه زار و با درد غمخوارگان‏
         شما را ز رستم نبود آگهى            مگر مغزتان از خرد شد تهى‏
         كجا اژدها را ندارد بمرد            همى پيل جويد بروز نبرد
         شما را سر از رزم من سير نيست            مرا هديه جز گرز و شمشير نيست‏
         ز فتراك بگشاد پيچان كمند            خم خام در كوهه زين فگند
         بر انگيخت رخش و بر آمد خروش            همى اژدها را بدريد گوش‏
         بهر سو كه خام اندر انداختى            زمين از دليران بپرداختى‏
         هرانگه كه او مهترى را ز زين            ربودى بخمّ كمند از كمين‏
         بدين رزمگه بر سر افراز طوس            بابر اندر افراختى بوق و كوس‏
         ببستى از ايران كسى دست اوى            ز هامون نهادى سوى كوه روى‏
         نگه كرد خاقان ازان پشت پيل            زمين ديد برسان درياى نيل‏
         يكى پيل بر پشت كوه بلند            ورا نام بد رستم ديوبند
         همى كرگس آورد ز ابر سياه            نظاره بران اختر و چرخ ماه‏
         يكى نامدارى ز لشكر بجست            كه گفتار ايران بداند درست‏
         بدو گفت رو پيش آن شير مرد            بگويش كه تندى مكن در نبرد
         چغانى و شگنى و چينى و وهر            كزين كينه هرگز ندارند بهر
         يكى شاه ختلان يكى شاه چين            ز بيگانه مردم ترا نيست كين‏
         يكى شهريارست افراسياب            كه آتش همى بد شناسد ز آب‏
         جهانى بدين گونه كرد انجمن            بد آورد ازين رزم بر خويشتن‏
         كسى نيست بى‏آز و بى‏نام و ننگ            همان آشتى بهتر آيد ز جنگ‏
         فرستاده آمد بر پيل تن            زبان پر ز گفتار و دل پر شكن‏
         بدو گفت كاى مهتر رزمجوى            چو رزمت سر آمد كنون بزم جوى‏
                        شاهنامه، ص: 409
         ندارى همانا ز خاقان چين            ز كار گذشته بدل هيچ كين‏
         چنو باز گردد تو زو باز گرد            كه اكنون سپه را سر آمد نبرد
         چو كاموس بر دست تو كشته شد            سر رزمجويان همه گشته شد
         چنين داد پاسخ كه پيلان و تاج            بنزديك من بايد و تخت عاج‏
         بتاراج ايران نهادست روى            چه بايد كنون لابه و گفت و گوى‏
         چو داند كه لشكر بجنگ آمدست            شتاب سپاه از درنگ آمدست‏
         فرستاده گفت اى خداوند رخش            بدشت آهوى ناگرفته مبخش‏
         كه داند كه خود چون بود روزگار            كه پيروز بر گردد از كارزار
         چو بشنيد رستم بر انگيخت رخش            منم گفت شيراوژن تاج بخش‏
         تنى زورمند و ببازو كمند            چه روز فريبست و هنگام بند
         چه خاقان چينى كمند مرا            چه شير ژيان دست بند مرا
         بينداخت آن تا بداده كمند            سران سواران همى كرد بند
         چو آمد بنزديك پيل سپيد            شد آن شاه چين از روان نااميد
         چو از دست رستم رها شد كمند            سر شاه چين اندر آمد ببند
         ز پيل اندر آورد و زد بر زمين            ببستند بازوى خاقان چين‏
         پياده همى راند تا رود شهد            نه پيل و نه تاج و نه تخت و نه مهد
         چنينست رسم سراى فريب            گهى بر فراز و گهى بر نشيب‏
         چنين بود تا بود گردان سپهر            گهى جنگ و زهرست و گه نوش و مهر
                        [ شكسته شدن سپاه تورانيان‏]
          ازان پس بگرز گران دست برد            بزرگش همان و همان بود خرد
         چنان شد درو دشت آوردگاه            كه شد تنگ بر مور و بر پشه راه‏
         ز بس كشته و خسته شد جوى خون            يكى بى‏سر و ديگرى سرنگون‏
         چُنان بخت تابنده تاريك شد            همانا بشب روز نزديك شد
         بر آمد يكى ابر و بادى سياه            بشد روشنايى ز خورشيد و ماه‏
         سر از پاى دشمن ندانست باز            بيابان گرفتند و راه دراز
         نگه كرد پيران بدان كارزار            چنان تيز برگشتن روزگار
         نه منشور و فرطوس و خاقان چين            نه آن نامداران و مردان كين‏
         درفش بزرگان نگونسار ديد            بخاك اندرون خستگان خوار ديد
         بنستيهن گرد و كلباد گفت            كه شمشير و نيزه ببايد نهفت‏
         نگونسار كرد آن درفش سياه            برفتند پويان ببى راه و راه‏
         همه ميمنه گيو تاراج كرد            در و دشت چون پرّ درّاج كرد
         بجست از چپ لشكر و دست راست            بدان تا بداند كه پيران كجاست‏
         چو او را نديدند گشتند باز            دليران سوى رستم سرفراز
         تبه گشته اسپان جنگى ز كار            همه رنجه و خسته كارزار
         برفتند با كام دل سوى كوه            تهمتن بپيش اندرون با گروه‏
         همه ترگ و جوشن بخون و بخاك            شده غرق و برگستوان چاك چاك‏
         تن از جنگ خسته دل از رزم شاد            جهان را چنينست ساز و نهاد
         پر از خون بر و تيغ و پاى و ركيب            ز كشته نه پيدا فراز از نشيب‏
                        شاهنامه، ص: 410
         چنين تا بشستن نپرداختند            يك از ديگرى باز نشناختند
         سر و تن بشستند و دل شسته بود            كه دشمن ببند گران بسته بود
                        [ خواسته بخش كردن رستم‏]
          چنين گفت رستم بايرانيان            كه اكنون ببايد گشادن ميان‏
         بپيش جهاندار پيروزگر            نه گوپال بايد نه بند كمر
         همه سر بخاك سيه بر نهيد            كزين پس همه تاج بر سر نهيد
         كزين نامداران يكى نيست كم            كه اكنون شدستى دل ما دژم‏
         چنين گفت رستم بگودرز و گيو            بدان نامداران و گردان نيو
         چو آگاهى آمد بشاه جهان            بمن باز گفت اين سخن در نهان‏
         كه طوس سپهبد بكوه آمدست            ز پيران و هومان ستوه آمدست‏
         از ايران برفتيم با راى و هوش            بر آمد ز پيكار مغزم بجوش‏
         ز بهرام گودرز و ز ريونيز            دلم تيرتر گشت بر سان شيز
         از ايران همى تاختم تيز چنگ            زمانى بجايى نكردم درنگ‏
         چو چشمم بر آمد بخاقان چين            بران نامداران و مردان كين‏
         بويژه بكاموس و آن فرّ و برز            بران يال و آن شاخ و آن دست و گرز
         كه بودند هر يك چو كوهى بلند            بزير اندرون ژنده پيلى نژند
         بدل گفتم آمد زمانم بسر            كه تا من ببستم بمردى كمر
         ازين بيش مردان و زين بيش ساز            نديدم بجايى بسال دراز
         رسيدم بديوان مازندران            شب تيره و گرزهاى گران‏
         ز مردى نپيچيد هرگز دلم            نگفتم كه از آرزو بگسلم‏
         جز آن دم كه ديدم ز كاموس جنگ            دلم گشت يكباره زين كينه تنگ‏
         كنون گر همه پيش يزدان پاك            بغلتيم با درد يك يك بخاك‏
         سزاوار باشد كه او داد زور            بلند اختر و بخش كيوان و هور
         مبادا كه اين كار گيرد نشيب            مبادا كه آيد بما بر نهيب‏
         نگه كن كه كار آگهان ناگهان            برند آگهى نزد شاه جهان‏
         بيارايد آن نامور بارگاه            بسر بر نهد خسروانى كلاه‏
         ببخشد فراوان بدرويش چيز            كه بر جان او آفرين باد نيز
         كنون جامه رزم بيرون كنيد            بآسايش آرايش افزون كنيد
         غم و كام دل بى‏گمان بگذرد            زمانه دم ما همى بشمرد
         همان به كه ما جام مى بشمريم            بدين چرخ نامهربان ننگريم‏
         سپاس از جهاندار پيروزگر            كزويست مردى و بخت و هنر
         كنون مى‏گساريم تا نيم شب            بياد بزرگان گشاييم لب‏
         سزد گر دل اندر سراى سپنج            نداريم چندين بدرد و برنج‏
         بزرگان برو خواندند آفرين            كه بى‏تو مبادا كلاه و نگين‏
         كسى را كه چون پيل تن كهترست            ز گردون گردان سرش برترست‏
         پسنديده باد اين نژاد و گهر            هم آن بوم كو چون تو آرد ببر
         تو دانى كه با ما چه كردى بمهر            كه از جان تو شاد بادا سپهر
         همه مرده بوديم و برگشته روز            بتو زنده گشتيم و گيتى فروز
                        شاهنامه، ص: 411
         بفرمود تا پيل با تخت عاج            بيارند با طوق زرين و تاج‏
         مى خسروانى بياورد و جام            نخستين ز شاه جهان برد نام‏
         بزد كرّ ناى از بر ژنده پيل            همى رفت آوازشان بر دو ميل‏
         چو خرم شد از مى رخ پهلوان            برفتند شادان و روشن روان‏
         چو پيراهن شب بدريد ماه            نهاد از بر چرخ پيروزگاه‏
         طلايه پراگند بر گرد دشت            چو زنگى درنگى شب اندر گذشت‏
         پديد آمد آن خنجر تابناك            بكردار ياقوت شد روى خاك‏
         تبيره بر آمد ز پرده سراى            برفتند گردان لشكر ز جاى‏
         چنين گفت رستم بگردنكشان            كه جايى نيامد ز پيران نشان‏
         ببايد شدن سوى آن رزمگاه            بهر سو فرستاد بايد سپاه‏
         شد از پيش او بيژن شير مرد            بجايى كجا بود دشت نبرد
         جهان ديد پر كشته و خواسته            بهر سو نشستى بياراسته‏
         پراگنده كشور پر از خسته ديد            بخاك اندر افگنده پا بسته ديد
         نديدند زنده كسى را بجاى            زمين بود و خرگاه و پرده سراى‏
         بنزديك رستم رسيد آگهى            كه شد روى كشور ز تركان تهى‏
         ز ناباكى و خواب ايرانيان            بر آشفت رستم چو شير ژيان‏
         زبان را بدشنام بگشاد و گفت            كه كس را خرد نيست با مغز جفت‏
         بدين گونه دشمن ميان دو كوه            سپه چون گريزد ز ما همگروه‏
         طلايه نگفتم كه بيرون كنيد            در و راغ چون دشت و هامون كنيد
         شما سر بآسايش و خوابگاه            سپرديد و دشمن بسيچيد راه‏
         تن آسان غم و رنج بار آورد            چو رنج آورى گنج بار آورد
         چو گويى كه روزى تن آسان شوند            ز تيمار ايران هراسان شوند
         ازين پس تو پيران و كلباد را            چو هومان و رويين و پولاد را
         نگه كن بدين دشت با لشكرى            تو در كشورى رستم از كشورى‏
         اگر تاو داريد جنگ آوريد            مرا زين سپس كى بچنگ آوريد
         كه پيروز برگشتم از كارزار            تبه شد نكو گشته فرجام كار
         بر آشفت با طوس و شد چون پلنگ            كه اين جاى خوابست گر دشت جنگ‏
         طلايه نگه كن كه از خيل كيست            سر آهنگ آن دوده را نام چيست‏
         چو مرد طلايه بيابى بچوب            هم اندر زمان دست و پايش بكوب‏
         ازو چيز بستان و پايش ببند            نگه كن يكى پشت پيلى بلند
         بدين سان فرستش بنزديك شاه            مگر پخته گردد بدان بارگاه‏
         ز ياقوت و ز گوهر و تخت عاج            ز دينار و ز افسر و گنج و تاج‏
         نگر تا كه دارد ز ايران سپاه            همه يك سره خواسته پيش خواه‏
         ازين هديه شاه بايد نخست            پس آنگه مرا و ترا بهر جست‏
         بدان دشت بسيار شاهان بدند            همه نامداران گيهان بدند
         ز چين و ز سقلاب و ز هند و وهر            همه گنج داران گيرنده شهر
         سپهبد بيامد همه گرد كرد            برفتند گردان بدشت نبرد
                        شاهنامه، ص: 412
         كمرهاى زرّين و بيجاده تاج            ز ديباى رومى و از تخت عاج‏
         ز تير و كمان و ز برگستوان            ز گوپال و ز خنجر هندوان‏
         يكى كوه بد در ميان دو كوه            نظاره شده گردش اندر گروه‏
         كمان كش سوارى گشاده برى            بتن زورمندى و كنداورى‏
         خدنگى بينداختى چار پر            ازين سو بدان سو نكردى گذر
         چو رستم نگه كرد خيره بماند            جهان آفرين را فراوان بخواند
         چنين گفت كين روز ناپايدار            گهى بزم سازد گهى كارزار
         همى گردد اين خواسته زان برين            بنفرين بود گه گهى بآفرين‏
         زمانه نماند بآرام خويش            چنينست تا بود آيين و كيش‏
         يكى گنج ازين سان همى پرورد            يكى ديگر آيد كزو بر خورد
         بران بود كاموس و خاقان چين            كه آتش برآرد ز ايران زمين‏
         بدين ژنده پيلان و اين خواسته            بدين لشكر و گنج آراسته‏
         به گنج و بانبوه بودند شاد            زمانى ز يزدان نكردند ياد
         كه چرخ سپهر و زمان آفريد            بسى آشكار و نهان آفريد
         ز يزدان شناس و بيزدان سپاس            بدو بگرود مرد نيكى شناس‏
         كزو بودمان زور و فرّ و هنر            ازو دردمندى و هم زو گهر
         سپه بود و هم گنج آباد بود            سگالش همه كار بيداد بود
         كنون از بزرگان هر كشورى            گزيده ز هر كشورى مهترى‏
         بدين ژنده پيلان فرستم بشاه            همان تخت زرين و زرين كلاه‏
         همان خواسته بر هيونان مست            فرستم سزاوار چيزى كه هست‏
         و ز ايدر شوم تازيان چون پلنگ            درنگى نه والا بود مرد سنگ‏
         كسى كو گنهكار و خونى بود            بكشور بمانى زبونى بود
         زمين را بخنجر بشويم ز كين            بدان را نمانم همى بر زمين‏
         بدو گفت گودرز كاى نيك راى            تو تا جاى ماند بمانى بجاى‏
         بكام دل شاد بادى و راد            بدين رزم دادى چو بايست داد
         تهمتن فرستاده‏اى را بجست            كه با شاه گستاخ باشد نخست‏
         فريبرز كاوس را برگزيد            كه با شاه نزديكى او را سزيد
         چنين گفت كاى نيك‏پى نامدار            هم از تخم شاهى و هم شهريار
         هنرمند و با دانش و با نژاد            تو شادان و كاوس شاه از تو شاد
         يكى رنج برگير و ز ايدر برو            ببر نامه من بر شاه نو
         ابا خويشتن بستگان را ببر            هيونان و اين خواسته سربسر
         همان افسر و ياره و گرز و تاج            همان ژنده پيلان و هم تخت عاج‏
         فريبرز گفت اى هژبر ژيان            منم راه را تنگ بسته ميان‏
                        [ نامه نوشتن رستم به كى‏خسرو]
          دبير جهان ديده را پيش خواند            سخن هرچ بايست با او براند
         بفرمود تا نامه خسروى            ز عنبر نوشتند بر پهلوى‏
         سر نامه كرد آفرين خداى            كجا هست و باشد هميشه بجاى‏
         برازنده ماه و كيوان و هور            نگارنده فرّ و ديهيم و زور
                        شاهنامه، ص: 413
         سپهر و زمان و زمين آفريد            روان و خرد داد و دين آفريد
         وزو آفرين باد بر شهريار            زمانه مبادا ازو يادگار
         رسيدم بفرمان ميان دو كوه            سپاه دو كشور شده همگروه‏
         همانا كه شمشير زن صد هزار            ز دشمن فزون بود در كارزار
         كشانى و شگنى و چينى و هند            سپاهى ز چين تا بدرياى سند
         ز كشمير تا دامن رود شهد            سراپرده و پيل ديديم و مهد
         نترسيدم از دولت شهريار            كزين رزمگاه اندر آيد نهار
         چهل روز با هم همى جنگ بود            تو گفتى بريشان جهان تنگ بود
         همه شهرياران كشور بدند            نه بر باد[ و] با بخت لاغر بدند
         ميان دو كوه از بر راغ و دشت            ز خون و ز كشته نشايد گذشت‏
         همانا كه فرسنگ باشد چهل            پراگنده از خون زمين بود گل‏
         سرانجام ازين دولت ديرباز            سخن گويم اين نامه گردد دراز
         همه شهرياران كه دارند بند            ز پيلان گرفتم بخم كمند
         سوى جنگ دارم كنون راى و روى            مگر پيش گرز من آيد گروى‏
         زبانها پر از آفرين تو باد            سر چرخ گردان زمين تو باد
         چو نامه بمهر اندر آمد بداد            بمهتر فريبرز خسرو نژاد
         ابا شاه و پيل و هيونى هزار            ازان رزمگه برنهادند بار
         فريبرز كاوس شادان برفت            بنزديك خسرو بسيچيد و تفت‏
         همى رفت با او گو پيل تن            بزرگان و گردان آن انجمن‏
         به پدرود كردن گرفتش كنار            بباريد آب از غم شهريار
         و زان جايگه سوى لشكر كشيد            چو جعد دو زلف شب آمد پديد
         نشستند بآرامش و رود و مى            يكى دست رود و دگر دست نى‏
         برفتند هر كس بآرام خويش            گرفته ببر هر كسى كام خويش‏
         چو خورشيد با رنگ ديباى زرد            ستم كرد بر توده لاژورد
         همانگه ز دهليز پرده سراى            برآمد خروشيدن كرّ ناى‏
         تهمتن ميان تاختن را ببست            بران باره تيزتگ بر نشست‏
         بفرمود تا توشه برداشتند            همى راه دشوار بگذاشتند
         بيابان گرفتند و راه دراز            بيامد چنان لشكرى رزمساز
         چنين گفت با طوس و گودرز و گيو            كه اى نامداران و گردان نيو
         من اين بار چنگ اندر آرم بچنگ            بدانديشگان را شود كار تنگ‏
         كه دانست كين چاره گر مرد سند            سپاه آرد از چين و سقلاب و هند
         من او را چنان مست و بيهش كنم            تنش خاك گور سياوش كنم‏
         كه از هند و سقلاب و توران و چين            نخوانند ازين پس برو آفرين‏
         بزد كوس و ز دشت بر خاست گرد            هوا پر ز گرد و زمين پر ز مرد
         ازان نامداران پرخاش جوى            بابر اندر آمد يكى گفت و گوى‏
         دو منزل برفتند زان جايگاه            كه از كشته بد روى گيتى سياه‏
         يكى بيشه ديدند و آمد فرود            سيه شد ز لشكر همه دشت و رود
                        شاهنامه، ص: 414
         همى بود با رامش و مى بدست            يكى شاد و خرّم يكى خفته مست‏
         فرستاده آمد ز هر كشورى            ز هر نامدارى و هر مهترى‏
         بسى هديه و ساز و چندى نثار            ببردند نزديك آن نامدار
                        [ پاسخ نامه رستم از كى‏خسرو]
          چو بگذشت ازين داستان روز چند            ز گردش بياسود چرخ بلند
         كس آمد بر شاه ايران سپاه            كه آمد فريبرز كاوس شاه‏
         پذيره شدش شاه كنداوران            ابا بوق و كوس و سپاهى گران‏
         فريبرز نزديك خسرو رسيد            زمين را ببوسيد كو را بديد
         نگه كرد خسرو بران بستگان            هيونان و پيلان و آن خستگان‏
         عنان را بپيچيد و آمد براه            ز سر بر گرفت آن كيانى كلاه‏
         فرود آمد و پيش يزدان بخاك            بغلتيد و گفت اى جهاندار پاك‏
         ستمكاره‏اى كرد بر من ستم            مرا بى‏پدر كرد با درد و غم‏
         تو از درد و سختى رهانيديم            همى تاج را پرورانيديم‏
         زمين و زمان پيش من بنده شد            جهانى ز گنج من آگنده شد
         سپاس از تو دارم نه از انجمن            يكى جان رستم تو مستان ز من‏
         بزد اسپ و زان جايگه باز گشت            بران پيل وان بستگان بر گذشت‏
         بسى آفرين كرد بر پهلوان            كه او باد شادان و روشن روان‏
         بايوان شد و نامه پاسخ نوشت            بباغ بزرگى درختى بكشت‏
         نخست آفرين كرد بر كردگار            كزو بود روشن دل و بختيار
         خداوند ناهيد و گردان سپهر            كزويست پرخاش و آرام و مهر
         سپهرى برين گونه بر پاى كرد            شب و روز را گيتى آراى كرد
         يكى را چنين تيره بخت آفريد            يكى را سزاوار تخت آفريد
         غم و شادمانى ز يزدان شناس            كزويست هر گونه بر ما سپاس‏
         رسيد آنچ دادى بدين بارگاه            اسيران و پيلان و تخت و كلاه‏
         هيونان بسيار و افگندنى            ز پوشيدنى هم ز گستردنى‏
         همه آلت ناز و سورست و بزم            بپيش تو زين سان كه آيد برزم‏
         مگر آن كسى كش سر آيد بپيش            بدين گونه سير آيد از جان خويش‏
         و زان رنج بردن ز توران سپاه            شب و روز بودن بآوردگاه‏
         ز كارت خبر بد مرا روز و شب            گشاده نكردم به بيگانه لب‏
         شب و روز بر پيش يزدان پاك            نوان بودم و دل شده چاك چاك‏
         كسى را كه رستم بود پهلوان            سزد گر بماند هميشه جوان‏
         پرستنده چون تو ندارد سپهر            ز تو بخت هرگز مبرّاد مهر
         نويسنده پردخته شد ز آفرين            نهاد از بر نامه خسرو نگين‏
         بفرمود تا خلعت آراستند            ستام و كمرها بپيراستند
         صد از جعد مويان زرين كمر            صد اسپ گرانمايه با زين زر
         صد اشتر همه بار ديباى چين            صد اشتر ز افگندنى هم چنين‏
         ز ياقوت رخشان دو انگشترى            ز خوشاب و در افسرى بر سرى‏
         ز پوشيدن شاه دستى بزر            همان ياره و طوق و زرين كمر                         شاهنامه، ص: 415
         سران را همه هديه‏ها ساختند            يكى گنج زين سان بپرداختند
         فريبرز با تاج و گرز و درفش            يكى تخت زرين و زرينه كفش‏
         فرستاد و فرمود تا باز گشت            از ايران بسوى سپهبد گذشت‏
         چنين گفت كز جنگ افراسياب            نه آرام بايد نه خورد و نه خواب‏
         مگر كان سر شهريار گزند            بخمّ كمند تو آيد ببند
         فريبرز بر گشت زان بارگاه            بكام دل شاه ايران سپاه‏
                        [ آگاهى يافتن افراسياب از كار سپاه‏]
          پس آگاهى آمد بافراسياب            كه آتش بر آمد ز درياى آب‏
         ز كاموس و منشور و خاقان چين            شكستى نو آمد بتوران زمين‏
         از ايران يكى لشكر آمد بجنگ            كه شد چرخ گردنده را راه تنگ‏
         چهل روز يكسان همى جنگ بود            شب و روز گيتى بيك رنگ بود
         ز گرد سواران نبود آفتاب            چو بيدار بخت اندر آمد بخواب‏
         سرانجام زان لشكر بيشمار            سوارى نماند از در كارزار
         بزرگان و آن نامور مهتران            ببستند يك سر ببند گران‏
         بخوارى فگندند بر پشت پيل            سپه بود گرد آمده بر دو ميل‏
         ز كشته چنان بد كه در رزمگاه            كسى را نبد جاى رفتن براه‏
         وزين روى پيران براه ختن            بشد با يكى نامدار انجمن‏
         كشانى و شگنى و وهرى نماند            كه منشور شمشير رستم نخواند
         وزين روى تنگ اندر آمد سپاه            بپيش اندرون رستم كينه‏خواه‏
         گر آيند زى ما برزم آن گروه            شود كوه هامون و هامون چو كوه‏
         چو افراسياب اين سخنها شنود            دلش گشت پر درد و سر پر ز دود
         همه موبدان و ردان را بخواند            ز كار گذشته فراوان براند
         كز ايران يكى لشكرى جنگجوى            بدان نامداران نهادست روى‏
         شكسته شدست آن سپاه گران            چنان ساز و آن لشكر بى‏كران‏
         ز اندوه كاموس و خاقان چين            ببستند گفتى مرا بر زمين‏
         سپاهى چنان بسته و خسته شد            دو بهره ز گردنكشان بسته شد
         بايران كشيدند بر پشت پيل            زمين پر ز خون بود تا چند ميل‏
         چه سازيم و اين را چه درمان كنيم            نشايد كه اين بر دل آسان كنيم‏
         گر ايدونك رستم بود پيش رو            نماند برين بوم و بر خار و خو
         كه من دستبرد ورا ديده‏ام            ز كار آگهان نيز بشنيده‏ام‏
         كه او با بزرگان ايران زمين            چه كردست از نيكوى روز كين‏
         چه كردست با شاه مازندران            ز گرزش چه آمد بران مهتران‏
         گرانمايگان پاسخ آراستند            همه يك سر از جاى برخاستند
         كه گر نامداران سقلاب و چين            بايران همى رزم جستند و كين‏
         نه از لشكر ما كسى كم شدست            نه اين كشور از خون دمادم شدست‏
         ز رستم چرا بيم دارى همى            چنين كام دشمن بخارى همى‏
         ز مادر همه مرگ را زاده‏ايم            ميان تا ببستيم نگشاده‏ايم‏
         اگر خاك ما را بپى بسپرند            ازين كرده خويش كيفر برند
                        شاهنامه، ص: 416
         بكين گر ببنديم زين پس ميان            نماند كسى زنده ز ايرانيان‏
         ز پر مايگان شاه پاسخ شنيد            ز لشكر زبان آورى بر گزيد
         دليران و گردنكشان را بخواند            ز خواب و ز آرام و خوردن بماند
         در گنج بگشاد و دينار داد            روان را بخون دل آهار داد
         چنان شد ز گردان جنگى زمين            كه گفتى سپهر اندر آمد بكين‏
                        [ جنگ رستم با كافور مردم‏خوار]
          چو اين بند بد را سر آمد كليد            فريبرز نزديك رستم رسيد
         بدل شاد با خلعت شهريار            بدو اندرون تاج گوهرنگار
         ازان شادمان شد گو پيل تن            بزرگان لشكر شدند انجمن‏
         گرفتند بر پهلوان آفرين            كه آباد بادا برستم زمين‏
         بدو جان شاه جهان شاد باد            برو بوم ايرانش آباد باد
         همه مر ترا چاكر و بنده‏ايم            بفرمان و رايت سر افگنده‏ايم‏
         و زان جايگه شاد لشكر براند            بيامد بسغد و دو هفته بماند
         بنخچير گور و بمى دست برد            ازين گونه يك چند خورد و شمرد
         و زان جايگه لشكر اندر كشيد            بيك منزلى بر يكى شهر ديد
         كجا نام آن شهر بيداد بود            دژى بود و ز مردم آباد بود
         همه خوردنيشان ز مردم بدى            پرى چهره‏اى هر زمان گم بدى‏
         بخوان چنان شهريار پليد            نبودى جز از كودك نارسيد
         پرستندگانى كه نيكو بدى            بديدار و بالا بى‏آهو بدى‏
         ازان ساختندى بخوان بر خورش            بدين گونه بد شاه را پرورش‏
         تهمتن بفرمود تا سه هزار            زرهدار بر گستوانور سوار
         بدان دژ فرستاد با گستهم            دو گرد خردمند با او بهم‏
         مرين مرد را نام كافور بود            كه او را بران شهر منشور بود
         بپوشيد كافور خفتان جنگ            همه شهر با او بسان پلنگ‏
         كمند افگن و زورمندان بدند            برزم اندرون پيل دندان بدند
         چو گستهم گيتى بران گونه ديد            جهان در كف ديو وارونه ديد
         بفرمود تا تير باران كنند            بريشان كمين سواران كنند
         چنين گفت كافور با سركشان            كه سندان نگيرد ز پيكان نشان‏
         همه تيغ و گرز و كمند آوريد            سر سركشان را ببند آوريد
         زمانى بران سان بر آويختند            كه آتش ز دريا بر انگيختند
         فراوان ز ايرانيان كشته شد            بسر بر سپهر بلا گشته شد
         ببيژن چنين گفت گستهم زود            كه لختى عنانت ببايد بسود
         برستم بگويى كه چندين مايست            بجنبان عنان با سوارى دويست‏
         بشد بيژن گيو بر سان باد            سخن بر تهمتن همه كرد ياد
         گران كرد رستم زمانى ركيب            ندانست لشكر فراز از نشيب‏
         بدانسان بيامد بدان رزمگاه            كه باد اندر آيد ز كوه سياه‏
         فراوان ز ايرانيان كشته ديد            بسى سركش از جنگ برگشته ديد
         بكافور گفت اى سگ بد گهر            كنون رزم و رنج تو آمد بسر
                        شاهنامه، ص: 417
         يكى حمله آورد كافور سخت            بران بارور خسروانى درخت‏
         بينداخت تيغى بكردار تير            كه آيد مگر بر يل شيرگير
         بپيش اندر آورد رستم سپر            فرو ماند كافور پرخاشخر
         كمندى بينداخت بر سوى طوس            بسى كرد رستم برو بر فسوس‏
         عمودى بزد بر سرش پور زال            كه بر هم شكستش سر و ترگ و يال‏
         چنين تا در دژ يكى حمله برد            بزرگان نبودند پيدا ز خرد
         در دژ ببستند و ز باره تيز            برآمد خروشيدن رستخيز
         بگفتند كاى مرد با زور و هوش            برين گونه با ما بكينه مكوش‏
         پدر نام تو چون بزادى چه كرد            كمند افگنى گر سپهر نبرد
         دريغست رنج اندرين شارستان            كه داننده خواند ورا كارستان‏
         چو تور فريدون ز ايران براند            ز هر گونه دانندگان را بخواند
         يكى باره افگند زين گونه پى            ز سنگ و ز خشت و ز چوب و ز نى‏
         برآورد ازينسان بافسون و رنج            بپالود رنج و تهى كرد گنج‏
         بسى رنج بردند مردان مرد            كزين باره دژ بر آرند گرد
         نبد كس بدين شارستان پادشا            بدين رنج بردن نيارد بها
         سليحست و ايدر بسى خوردنى            بزير اندرون راه آوردنى‏
         اگر ساليان رنج و رزم آورى            نباشد بدستت جز از داورى‏
         نيايد برين باره بر منجنيق            از افسون سلم و دم جاثليق‏
         چو بشنيد رستم پر انديشه شد            دلش از غم و درد چون بيشه شد
         يكى رزم كرد آن نه بر آرزوى            سپاه اندر آورد بر چار سوى‏
         بيك روى گودرز و يك روى طوس            پس پشت او پيل با بوق و كوس‏
         بيك روى بر لشكر زابلى            زره دار با خنجر كابلى‏
         چو آن ديد رستم كمان بر گرفت            همه دژ بدو ماند اندر شگفت‏
         هر آن كس كه از باره سر بر زدى            زمانه سرش را بهم در زدى‏
         ابا مغز پيكان همى راز گفت            ببد سازگارى همى گشت جفت‏
         بن باره زان پس بكندن گرفت            ز ديوار مردم فگندن گرفت‏
         ستونها نهادند زير اندرش            بيالود نفط سياه از برش‏
         چو نيمى ز ديوار دژ كنده شد            بچوب اندر آتش پراگنده شد
         فرود آمد آن باره تور گرد            ز هر سو سپاه اندر آمد بگرد
         بفرمود رستم كه جنگ آوريد            كمانها و تير خدنگ آوريد
         گوان از پى گنج و فرزند خويش            همان از پى بوم و پيوند خويش‏
         همه سر بدادند يك سر بباد            گرامى تر آن كو ز مادر نزاد
         دليران پياده شدند آن زمان            سپرهاى چينى و تير و كمان‏
         برفتند با نيزه‏داران بهم            بپيش اندرون بيژن و گستهم‏
         دم آتش تيز و باران تير            هزيمت بود زان سپس ناگزير
         چو از باره دژ بيرون شدند            گريزان گريزان بهامون شدند
         در دژ ببست آن زمان جنگجوى            بتاراج و كشتن نهادند روى‏
                        شاهنامه، ص: 418
         چه مايه بكشتند و چندى اسير            ببردند زان شهر برنا و پير
         بسى سيم و زرّ و گرانمايه چيز            ستور و غلام و پرستار نيز
         تهمتن بيامد سر و تن بشست            بپيش جهان داور آمد نخست‏
         ز پيروز گشتن نيايش گرفت            جهان آفرين را ستايش گرفت‏
         بايرانيان گفت با كردگار            بيامد نهانى هم از آشكار
         بپيروزى اندر نيايش كنيد            جهان آفرين را ستايش كنيد
         بزرگان بپيش جهان آفرين            نيايش گرفتند سر بر زمين‏
         چو از پاك يزدان بپرداختند            بران نامدار آفرين ساختند
         كه هر كس كه چون تو نباشد بجنگ            نشستن به آيد بنام و بننگ‏
         تن پيل دارى و چنگال شير            زمانى نباشى ز پيگار سير
         تهمتن چنين گفت كين زور و فر            يكى خلعتى باشد از دادگر
         شما سر بسر بهره داريد زين            نه جاى گله‏ست از جهان آفرين‏
         بفرمود تا گيو با ده هزار            سپردار و بر گستوانور سوار
         شود تازيان تا بمرز ختن            نماند كه تركان شوند انجمن‏
         چو بنمود شب جعد زلف سياه            از انديشه خمّيده شد پشت ماه‏
         بشد گيو با آن سواران جنگ            سه روز اندر آن تاختن شد درنگ‏
         بدانگه كه خورشيد بنمود تاج            بر آمد نشست از بر تخت عاج‏
         ز توران بيامد سر افراز گيو            گرفته بسى نامداران نيو
         بسى خوب چهر بتان طراز            گرانمايه اسپان و هر گونه ساز
         فرستاد يك نيمه نزديك شاه            ببخشيد ديگر همه بر سپاه‏
         و زان پس چو گودرز و چون طوس و گيو            چو گستهم و شيدوش و فرهاد نيو
         ابا بيژن گيو برخاستند            يكى آفرين نو آراستند
         چنين گفت گودرز كاى سرفراز            جهان را بمهر تو آمد نياز
         نشايد كه بى‏آفرين تو لب            گشاييم زين پس بروز و بشب‏
         كسى كو بپيمود روى زمين            جهان ديد و آرام و پرخاش و كين‏
         بيك جاى زين بيش لشكر نديد            نه از موبد سالخورده شنيد
         ز شاهان و پيلان و ز تخت عاج            ز مردان و اسپان و از گنج و تاج‏
         ستاره بدان دشت نظّاره بود            كه اين لشكر از جنگ بيچاره بود
         بگشتيم گرد دژ ايدر بسى            نديديم جز كينه درمان كسى‏
         كه خوشان بديم از دم اژدها            كمان تو آورد ما را رها
         توى پشت ايران و تاج سران            سزاوار و ما پيش تو كهتران‏
         مكافات اين كار يزدان كند            كه چهر تو همواره خندان كند
         بپاداش تو نيستمان دسترس            زبانها پر از آفرينست و بس‏
         بزرگيت هر روز بافزون‏ترست            هنرمند رخش تو صد لشكرست‏
         تهمتن بريشان گرفت آفرين            كه آباد بادا بگردن زمين‏
         مرا پشت ز آزادگانست راست            دل روشنم بر زبانم گواست‏
         ازان پس چنين گفت كايدر سه روز            بباشيم شادان و گيتى فروز
                        شاهنامه، ص: 419
         چهارم سوى جنگ افراسياب            برانيم و آتش برآريم ز آب‏
         همه نامداران بگفتار اوى            ببزم و بخوردن نهادند روى‏
                        [ آگاهى يافتن افراسياب از آمدن رستم‏]
          پس آگاهى آمد بافراسياب            كه بوم و بر از دشمنان شد خراب‏
         دلش زان سخن پر ز تيمار شد            همه پرنيان بر تنش خار شد
         بدل گفت پيكار او كار كيست            سپاهست بسيار و سالار كيست‏
         گر آنست رستم كه من ديده‏ام            بسى از نبردش بپيچيده‏ام‏
         بپيچيد و زان پس بآواز گفت            كه با او كه داريم در جنگ جفت‏
         يكى كودكى بود برسان نى            كه من لشكر آورده بودم برى‏
         بيامد تن من ز زين بر گرفت            فرو ماند زان لشكر اندر شگفت‏
         چنين گفت لشكر بافراسياب            كه چندين سر از جنگ رستم متاب‏
         تو آنى كه از خاك آوردگاه            همى جوش خون اندر آرى بماه‏
         سليحست بسيار و مردان جنگ            دل از كار رستم چه دارى بتنگ‏
         ز جنگ سوارى تو غمگين مشو            نگه كن بدين نامداران نو
         چنان دان كه او يك سر از آهنست            اگر چه دليرست هم يك تنست‏
         سخنهاى كوتاه زو شد دراز            تو با لشكرى چاره او بساز
         سرش را ز زين اندر آور بخاك            ازان پس خود از شاه ايران چه باك‏
         نه كى‏خسرو آباد ماند نه گنج            نداريم اين رزم كردن برنج‏
         نگه كن بدين لشكر نامدار            جوانان و شايسته كارزار
         ز بهر بر و بوم و پيوند خويش            زن و كودك خرد و فرزند خويش‏
         همه سربسر تن بكشتن دهيم            به آيد كه گيتى بدشمن دهيم‏
         چو بشنيد افراسياب اين سخن            فراموش كرد آن نبرد كهن‏
         بفرمود تا لشكر آراستند            بكين نو از جاى بر خاستند
         ز بوم نياكان و ز شهر خويش            يكى تازه انديشه بنهاد پيش‏
         چنين داد پاسخ كه من ساز جنگ            بپيش آورم چون شود كار تنگ‏
         نمانم كه كى‏خسرو از تخت خويش            شود شاد و پدرام از بخت خويش‏
         سر زابلى را بروز نبرد            بچنگ دراز اندر آرم بگرد
         برو سركشان آفرين خواندند            سر افراز را سوى كين خواندند
         كه جاويد و شادان و پيروز باش            بكام دلت گيتى افروز باش‏
         سپهبد بسى جنگها ديده بود            ز هر كار بهرى پسنديده بود
         يكى شير دل بود فرغار نام            قفس ديده و جَسته چندى ز دام‏
         ز بيگانگان جاى پردخته كرد            بفرغار گفت اى گرانمايه مرد
         هم اكنون برو سوى ايران سپاه            نگه كن بدين رستم رزمخواه‏
         سواران نگه كن كه چنداند و چون            كه دارد برين بوم و بر رهنمون‏
         و زان نامداران پرخاش جوى            ببينى كه چنداند و بر چند روى‏
         ز گردان پهلو منش چند مرد            كه آورد سازند روز نبرد
         چو فرغار برگشت و آمد براه            بكار آگهى شد بايران سپاه‏
         غمى شد دل مرد پرخاش جوى            ببيگانگان ايچ ننمود روى‏
                        شاهنامه، ص: 420
         فرستاد و فرزند را پيش خواند            بسى راز بايسته با او براند
         بشيده چنين گفت كاى پر خرد            سپاه تو تيمار تو كى خورد
         چنين دان كه اين لشكر بى‏شمار            كه آمد برين مرز چندين هزار
         سپهدارشان رستم شير دل            كه از خاك سازد بشمشير گل‏
         گو پيل تن رستم زابليست            ببين تا مر او را هم آورد كيست‏
         چو كاموس و منشور و خاقان چين            گهار و چو گرگوى با آفرين‏
         دگر كندر و شنگل آن شاه هند            سپاهى ز كشمير تا پيش سند
         بنيروى اين رستم شيرگير            بكشتند و بردند چندى اسير
         چهل روز با لشكر آويز بود            گهى رزم و گه بزم و پرهيز بود
         سرانجام رستم بخم كمند            ز پيل اندر آورد و بنهاد بند
         سواران و گردان هر كشورى            ز هر سو كه بود از بزرگان سرى‏
         بدين كشور آمد كنون زين نشان            همان تاج داران گردنكشان‏
         من ايدر نمانم بسى گنج و تخت            كه گردان شدست اندرين كار سخت‏
         كنون هرچ گنجست و تاج و كمر            همان طوق زرين و زرين سپر
         فرستم همه سوى الماس رود            نه هنگام جامست و بزم و سرود
         هراسانم از رستم تيز چنگ            تن آسان كه باشد بكام نهنگ‏
         بمردم نماند بروز نبرد            نپيچد ز بيم و ننالد ز درد
         ز نيزه نترسد نه از تيغ تيز            بر آرد ز دشمن همى رستخيز
         تو گفتى كه از روى و ز آهنست            نه مردم نژادست كآهرمنست‏
         سليحست چندان برو روز كين            كه سير آيد از بار پشت زمين‏
         زره دارد و جوشن و خود و گبر            بغرد بكردار غرنده ابر
         نه بر تابد آهنگ او ژنده پيل            نه كشتى سليحش بدرياى نيل‏
         يكى كوه زيرش بكردار باد            تو گويى كه از باد دارد نژاد
         تگ آهوان دارد و هول شير            بناورد با شير گردد دلير
         سخن گويد ار زو كنى خواستار            بدريا چو كشتى بود روزگار
         مرا با دلاور بسى بود جنگ            يكى جوشنستش ز چرم پلنگ‏
         سليحم نيامد برو كارگر            بسى آزمودم بگرز و تبر
         كنون آزمون را يكى كارزار            بسازيم تا چون بود روزگار
         گرايدونك يزدان بود يارمند            بگردد ببايست چرخ بلند
         نه آن شهر ماند نه آن شهريار            سر آيد مگر بر من اين كارزار
         اگر دست رستم بود روز جنگ            نسازم من ايدر فراوان درنگ‏
         شوم تا بدان روى درياى چين            بدو مانم اين مرز توران زمين‏
         بدو شيده گفت اى خردمند شاه            انوشه بدى تا بود تاج و گاه‏
         ترا فرّ و برزست و مردانگى            نژاد و دل و بخت و فرزانگى‏
         نبايد ترا پند آموزگار            نگه كن بدين گردش روزگار
         چو پيران و هومان و فرشيدورد            چو كلباد و نستيهن شيرمرد
         شكسته سليح و گسسته دلند            ز بيم و ز غم هر زمان بگسلند
                        شاهنامه، ص: 421
         تو بر باد اين جنگ كشتى مران            چو دانى كه آمد سپاهى گران‏
         ز شاهان گيتى گزيده توى            جهانجوى و هم كار ديده توى‏
         بجان و سر شاه توران سپاه            بخورشيد و ماه و بتخت و كلاه‏
         كه از كار كاموس و خاقان چين            دلم گشت پر خون و سر پر ز كين‏
         شب تيره بگشاد چشم دژم            ز غم پشت ماه اندر آمد بخم‏
         جهان گشت بر سان مشك سياه            چو فرغار بر گشت ز ايران سپاه‏
         بيامد بنزديك افراسياب            شب تيره هنگام آرام و خواب‏
         چنين گفت كز بارگاه بلند            برفتم سوى رستم ديوبند
         سراپرده سبز ديدم بزرگ            سپاهى بكردار درنده گرگ‏
         يكى اژدهافش درفشى بپاى            نه آرام دارد تو گفتى نه جاى‏
         فروهشته بر كوهه زين لگام            بفتراك بر حلقه خم خام‏
         بخيمه درون ژنده پيلى ژيان            ميان تنگ بسته به ببر بيان‏
         يكى بورابرش به پيشش بپاى            تو گفتى همى اندر آيد ز جاى‏
         سپهدار چون طوس و گودرز و گيو            فريبرز و شيدوش و گرگين نيو
         طلايه گرازست با گستهم            كه با بيژن گيو باشد بهم‏
         غمى شد ز گفتار فرغار شاه            كس آمد بر پهلوان سپاه‏
         بيامد سپهدار پيران چو گرد            بزرگان و مردان روز نبرد
         ز گفتار فرغار چندى بگفت            كه تا كيست با او به پيكار جفت‏
         بدو گفت پيران كه ما را ز جنگ            چه چارست جز جستن نام و ننگ‏
         چو پاسخ چنين يافت افراسياب            گرفت اندران كينه جستن شتاب‏
         بپيران بفرمود تا با سپاه            بيايد بر رستم كينه‏خواه‏
         ز پيش سپهبد ببيرون كشيد            همى رزم را سوى هامون كشيد
         خروش آمد از دشت و آواى كوس            جهان شد ز گرد سپاه آبنوس‏
         سپه بود چندانك گفتى جهان            همى گردد از گرد اسپان نهان‏
         تبيره زنان نعره برداشتند            همى پيل بر پيل بگذاشتند
                        [ نامه افراسياب به پولادوند]
          از ايوان بدشت آمد افراسياب            همى كرد بر جنگ جستن شتاب‏
         بپيران بگفت آنچ بايست گفت            كه راز بزرگان ببايد نهفت‏
         يكى نامه نزديك پولادوند            بياراى و ز راى بگشاى بند
         بگويش كه ما را چه آمد بسر            ازين نامور گرد پرخاشخر
         اگر يارمندست چرخ بلند            بيايد بدين دشت پولادوند
         بسى لشكر از مرز سقلاب و چين            نگونسار و حيران شدند اندرين‏
         سپاهست بر سان كوه روان            سپهدارشان رستم پهلوان‏
         سپهكش چو رستم سپهدار طوس            بابر اندر آورده آواى كوس‏
         چو رستم بدست تو گردد تباه            نيابد سپهر اندرين مرز راه‏
         همه مرز را رنج زويست و بس            تو باش اندرين كار فريادرس‏
         گر او را بدست تو آيد زمان            شود رام روى زمين بى‏گمان‏
         من از پادشاهى آباد خويش            نه بر گيرم از رنج يك نيمه بيش‏
                        شاهنامه، ص: 422
         دگر نيمه ديهيم و گنج آن تست            كه امروز پيگار و رنج آن تست‏
         نهادند برنامه بر مهر شاه            چو برزد سر از برج خرچنگ ماه‏
         كمر بست شيده ز پيش پدر            فرستاده او بود و تيمار بر
         بكردار آتش ز بيم گزند            بيامد بنزديك پولادوند
         برو آفرين كرد و نامه بداد            همه كار رستم برو كرد ياد
         كه رستم بيامد ز ايران بجنگ            ابا او سپاهى بسان پلنگ‏
         ببند اندر آورد كاموس را            چو خاقان و منشور و فرطوس را
         اسيران بسيار و پيلان رمه            فرستاد يك سر بايران همه‏
         كنارنگ و جنگ آوران را بخواند            ز هر گونه داستانها براند
         بديشان بگفت آنچ در نامه بود            جهانگير برنا و خودكامه بود
         بفرمود تا كوس بيرون برند            سراپرده او به هامون برند
         سپاه انجمن شد بكردار ديو            بر آمد ز گردان لشكر غريو
         درفش از پس و پيش پولادوند            سپردار با تركش و با كمند
         فرود آمد از كوه و بگذاشت آب            بيامد بنزديك افراسياب‏
         پذيره شدندش يكايك سپاه            تبيره برآمد ز درگاه شاه‏
         ببر در گرفتش جهان ديده مرد            ز كار گذشته بسى ياد كرد
         بگفت آنك تيمار تركان ز كيست            سرانجام درمان اين كار چيست‏
         خرامان بايوان خسرو شدند            براى و بانديشه نو شدند
         سخن راند هر گونه افراسياب            ز كار درنگ و ز بهر شتاب‏
         ز خون سياوش كه بر دست اوى            چه آمد ز پرخاش و ز گفت و گوى‏
         ز خاقان و منشور و كاموس گرد            گذشته سخنها همه بر شمرد
         بگفت آنك اين رنجم از يك تنست            كه او را پلنگينه پيراهنست‏
         نيامد سليحم بدو كارگر            بران ببر و آن خود و چينى سپر
         بيابان سپردى و راه دراز            كنون چاره كار او را بساز
         پر انديشه شد جان پولادوند            كه آن بند را چون شود كاربند
         چنين داد پاسخ بافراسياب            كه در جنگ چندين نبايد شتاب‏
         گر آنست رستم كه مازندران            تبه كرد و بستد بگرز گران‏
         بدريد پهلوى ديو سپيد            جگر گاه پولادغندى و بيد
         مرا نيست پاياب با جنگ اوى            نيارم ببد كردن آهنگ اوى‏
         تن و جان من پيش راى تو باد            هميشه خرد رهنماى تو باد
         من او را بر انديشه دارم بجنگ            بگردش بگردم بسان پلنگ‏
         تو لشكر بر آغال بر لشكرش            بانبوه تا خيره گردد سرش‏
         مگر چاره سازم و گر نى بدست            برو يال او را نشايد شكست‏
         ازو شاد شد جان افراسياب            مى روشن آورد و چنگ و رباب‏
         بدانگه كه شد مست پولادوند            چنين گفت با او ببانگ بلند
         كه من بر فريدون و ضحاك و جم            خور و خواب و آرام كردم دژم‏
         برهمن بترسد ز آواز من            وزين لشكر گردن افراز من‏
                        شاهنامه، ص: 423
         من اين زابلى را بشمشير تيز            بر آوردگه بر كنم ريز ريز
                        [ رزم پولادوند با گيو و توس‏]
          چو بنمود خورشيد تابان درفش            معصفر شد آن پرنيان بنفش‏
         تبيره بر آمد ز درگاه شاه            بابر اندر آمد خروش سپاه‏
         بپيش سپه بود پولادوند            بتن زورمند و ببازو كمند
         چو صف بر كشيدند هر دو سپاه            هوا شد بنفش و زمين شد سياه‏
         تهمتن بپوشيد ببر بيان            نشست از بر ژنده پيل ژيان‏
         برآشفت و بر ميمنه حمله برد            ز تركان بيفگند بسيار گرد
         ازان پس غمى گشت پولادوند            ز فتراك بگشاد پيچان كمند
         بر آويخت با طوس چون پيل مست            كمندى ببازوى گرزى بدست‏
         كمربند بگرفت و او را ز زين            برآورد و آسان بزد بر زمين‏
         به پيكار او گيو چون بنگريد            سر طوس نوذر نگونسار ديد
         بر انگيخت از جاى شب ديز را            تن و جان بياراست آويز را
         بر آويخت با ديو چون شير نر            زره‏دار با گرزه گاوسر
         كمندى بينداخت پولادوند            سر گيو گرد اندر آمد ببند
         نگه كرد رهّام و بيژن ز راه            بدان زور و بالا و آن دستگاه‏
         برفتند تا دست پولادوند            ببندند هر دو بخم كمند
         بزد دست پولاد بسيار هوش            بر انگيخت اسپ و بر آمد خروش‏
         دو گرد از دليران پر مايه را            سرافراز و گرد و گرانمايه را
         بخاك اندر افگند و بسپرد خوار            نظاره بران دشت چندان سوار
         بيامد بر اختر كاويان            بخنجر بدو نيم كردش ميان‏
         خروشى برآمد ز ايران سپاه            نماند ايچ گرد اندر آوردگاه‏
         فريبرز و گودرز و گردنكشان            گرفتند از آن ديو جنگى نشان‏
         بگفتند با رستم كينه‏خواه            كه پولادوند اندرين رزمگاه‏
         بزين بر يكى نامدارى نماند            ز گردان لشكر سوارى نماند
         كه نفگند بر خاك پولادوند            بگرز و بخنجر بتير و كمند
         همه رزمگه سربسر ماتمست            بدين كار فريادرس رستمست‏
         ازان پس خروشيدن ناله خاست            ز قلب و چپ لشكر و دست راست‏
         چو كم شد ز گودرز هر دو پسر            بناليد با داور دادگر
         كه چندين نبيره پسر داشتم            همى سر ز خورشيد بگذاشتم‏
         برزم اندرون پيش من كشته شد            چنين اختر و روز من گشته شد
         جوانان و من زنده با پير سر            مرا شرم باد از كلاه و كمر
         كمر برگشاد و كله بر گرفت            خروشيدن و ناله اندر گرفت‏ 
                        [ رزم رستم با پولادوند]
          چو بشنيد رستم دژم گشت سخت            بلرزيد برسان برگ درخت‏
         بيامد بنزديك پولادوند            ورا ديد برسان كوه بلند
         سپه را همه بيشتر خسته ديد            و زان روى پرخاش پيوسته ديد
         بدل گفت كين روز ما تيره گشت            سر نامداران ما خيره گشت‏
                        شاهنامه، ص: 424
         همانا كه بر گشت پرگار ما            غنوده شد آن بخت بيدار ما
         بيفشارد ران رخش را تيز كرد            برآشفت و آهنگ آويز كرد
         بدو گفت كاى ديو ناسازگار            ببينى كنون گردش روزگار
         چو آواز رستم بگردان رسيد            تهمتن يلان را پياده بديد
         دژم گشته زو چار گرد دلير            چو گوران و دشمن بكردار شير
         چنين گفت با كردگار جهان            كه اى برتر از آشكار و نهان‏
         مرا چشم اگر تيره گشتى بجنگ            بهستى ز ديدار اين روز تنگ‏
         كزين سان برآمد ز ايران غريو            ز پيران و هومان و ز نرّه ديو
         پياده شده گيو و رهام و طوس            چو بيژن كه بر شير كردى فسوس‏
         تبه گشته اسپ بزرگان بتير            بدين سان بر آويخته خيره خير
         بدو گفت پولادوند اى دلير            جهان ديده و نامبردار و شير
         كه بگريزد از پيش تو ژنده پيل            ببينى كنون موج درياى نيل‏
         نگه كن كنون آتش جنگ من            كمند و دل و زور و آهنگ من‏
         كزين پس نيابى ز شاهت نشان            نه از نامداران و گردنكشان‏
         نبينى زمين زين سپس جز بخواب            سپارم سپاهت بافراسياب‏
         چنين گفت رستم بپولادوند            كه تا چند ازين بيم و نيرنگ و بند
         ز جنگ آوران تيز گويا مباد            چو باشد دهد بى‏گمان سر بباد
         چو بشنيد پولادوند اين سخن            بياد آمدش گفته‏هاى كهن‏
         كه هر كو ببيداد جويد نبرد            جگر خسته باز آيد و روى زرد
         گر از دشمنت بد رسد گر ز دوست            بد و نيك را داد دادن نكوست‏
         همان رستمست اين كه مازندران            شب تيره بستد بگرز گران‏
         بدو گفت كاى مرد رزم آزماى            چه باشيم برخيره چندين بپاى‏
         بگشتند و ز دشت برخاست گرد            دو پيل ژيان و دو شير نبرد
         برانگيخت آن باره پولادوند            بينداخت پس تاب داده كمند
         بدزديد يال آن نبرده سوار            چو زين گونه پيوسته شد كارزار
         بزد تيغ و بند كمندش بريد            بجاى آمد آن بند بد را كليد
         بپيچيد زان پس سوى دست راست            بدانست كان روز روز بلاست‏
         عمودى بزد بر سرش پيل تن            كه بشنيد آواز او انجمن‏
         چنان تيره شد چشم پولادوند            كه دستش عنان را نبد كار بند
         تهمتن بران بد كه مغز سرش            ببيند پر از رنگ تيره برش‏
         چو پولادوند از بر زين بماند            تهمتن جهان آفرين را بخواند
         كه اى برتر از گردش روزگار            جهاندار و بينا و پروردگار
         گرين گردش جنگ من داد نيست            روانم بدان گيتى آباد نيست‏
         روا دارم از دست پولادوند            روان مرا بر گشايد ز بند
         ور افراسيابست بيدادگر            تو مستان ز من دست و زور و هنر
         كه گر من شوم كشته بر دست اوى            بايران نماند يكى جنگجوى‏
         نه مرد كشاورز و نه پيشه‏ور            نه خاك و نه كشور نه بوم و نه بر
                        شاهنامه، ص: 425
                        [ كشتى گرفتن رستم و پولادوند]
          بكشتى گرفتن نهادند روى            دو گرد سر افراز و دو جنگجوى‏
         بپيمان كه از هر دو روى سپاه            بيارى نيايد كسى كينه‏خواه‏
         ميان سپه نيم فرسنگ بود            ستاره نظاره بران جنگ بود
         چو پولادوند و تهمتن بهم            بر آويختند آن دو شير دژم‏
         همى دست سودند با يك با دگر            گرفته دو جنگى دوال كمر
         چو شيده بر و يال رستم بديد            يكى باد سرد از جگر بر كشيد
         پدر را چنين گفت كين زورمند            كه خوانى ورا رستم ديوبند
         بدين برز بالا و اين دست برد            بخاك اندر آرد سر ديو گرد
         نبينى ز گردان ما جز گريز            مكن خيره با چرخ گردان ستيز
         چنين گفت با شيده افراسياب            كه شد مغز من زين سخن پر شتاب‏
         برو تا ببينى كه پولادوند            بكشتى همى چون كند دست بند
         چنين گفت شيده كه پيمان شاه            نه اين بود با او بپيش سپاه‏
         چو پيمان شكن باشى و تيره مغز            نيايد ز دست تو پيگار نغز
         تو اين آب روشن مگردان سياه            كه عيب آورد بر تو بر عيب خواه‏
         بدشنام بگشاد خسرو زبان            برآشفت و شد با پسر بدگمان‏
         بدو گفت اگر ديو پولادوند            ازين مرد بدخواه يابد گزند
         نماند بدين رزمگه زنده كس            ترا از هنرها زيانست و بس‏
         عنان بر گراييد و آمد چو شير            بآوردگاه دو مرد دلير
         نگه كرد پيكار دو پيل مست            در آورده بر يكدگر هر دو دست‏
         بپولاد گفت اى سرافراز شير            بكشتى گر آرى مر او را بزير
         بخنجر جگر گاه او را بكاف            هنر بايد از كار كردن نه لاف‏
         نگه كرد گيو اندر افراسياب            بدان خيره گفتار و چندان شتاب‏
         برانگيخت اسپ و بر آمد دمان            چو بشكست پيمان همى بدگمان‏
         برستم چنين گفت كاى جنگجوى            چه فرمان دهى كهتران را بگوى‏
         نگه كن به پيمان افراسياب            چو جاى بلا ديد و جاى شتاب‏
         بيآمد همى دل بيافروزدش            بكشتى درون خنجر آموزدش‏
         بدو گفت رستم كه جنگى منم            بكشتى گرفتن درنگى منم‏
         شما را چرا بيم آيد همى            چرا دل بدو نيم آيد همى‏
         اگر نيستتان جنگ را زور و دست            دل من بخيره نبايد شكست‏
         گر ايدونك اين جادوى بى‏خرد            ز پيمان يزدان همى بگذرد
         شما را ز پيمان شكستن چه باك            گر او ريخت بر تارك خويش خاك‏
         من اكنون سر ديو پولادوند            بخاك اندر آرم ز چرخ بلند
         و زان پس ببازيد چون شير چنگ            گرفت آن بر و يال جنگى نهنگ‏
         بگردن بر آورد زد بر زمين            همى خواند بر كردگار آفرين‏
         خروشى بر آمد ز ايران سپاه            تبيره زنان بر گرفتند راه‏
         بابر اندر آمد دم كرّ ناى            خروشيدن ناى و صنج و دراى‏
         كه پولادوندست بى‏جان شده            بران خاك چون مار پيچان شده‏
                        شاهنامه، ص: 426
         گمان برد رستم كه پولادوند            ندارد بتن در درست ايچ بند
         برخش دلير اندر آورد پاى            بماند آن تن اژدها را بجاى‏
         چو پيش صف آمد يل شيرگير            نگه كرد پولاد بر سان تير
         گريزان بشد پيش افراسياب            دلش پر ز خون و رخش پر ز آب‏
         بخفت از بر خاك تيره دراز            زمانى بشد هوش زان رزمساز
         تهمتن چو پولاد را زنده ديد            همه دشت لشكر پراگنده ديد
         دلش تنگ‏تر گشت و لشكر براند            جهان ديده گودرز را پيش خواند
         بفرمود تا تيرباران كنند            هوا را چو ابر بهاران كنند
         ز يك دست بيژن ز يك دست گيو            جهانجوى رهّام و گرگين نيو
         تو گفتى كه آتش بر افروختند            جهان را بخنجر همى سوختند
         بلشكر چنين گفت پولادوند            كه بى‏تخت و بى‏گنج و نام بلند
         چرا سر همى داد بايد بباد            چرا كرد بايد همى رزم ياد
         سپه را بپيش اندر افگند و رفت            ز رستم همى بند جانش بكفت‏
                        [ گريختن افراسياب از رستم‏]
          چنين گفت پيران بافراسياب            كه شد روى گيتى چو درياى آب‏
         نگفتم كه با رستم شوم دست            نشايد درين كشور ايمن نشست‏
         ز خون جوانى كه بد ناگريز            بخستى دل ما بپيكار تيز
         چه باشى كه با تو كس اندر نماند            بشد ديو پولاد و لشكر براند
         همانا ز ايرانيان صد هزار            فزونست بر گستوانور سوار
         بپيش اندرون رستم شيرگير            زمين پر ز خون و هوا پر ز تير
         ز دريا و دشت و ز هامون و كوه            سپاه اندر آمد همه همگروه‏
         چو مردم نماند آزموديم ديو            چنين جنگ و پيكار و چندين غريو
         سپه را چنين صف كشيده بمان            تو با ويژگان سوى دريا بران‏
         سپهبد چنان كرد كو راه ديد            همى دست ازان رزم كوتاه ديد
         چو رستم بيامد مرا پاى نيست            جز از رفتن از پيش او راى نيست‏
         ببايد شدن تا بدان روى چين            گر ايدونك گنجد كسى در زمين‏
         درفشش بماندند و او خود برفت            سوى چين و ماچين خراميد تفت‏
         سپاه اندر آمد بپيش سپاه            زمين گشت بر سان ابر سياه‏
         تهمتن بآواز گفت آن زمان            كه نيزه مداريد و تير و كمان‏
         بكوشيد و شمشير و گرز آوريد            هنرها ز بالاى برز آوريد
         پلنگ آن زمان پيچد از كين خويش            كه نخچير بيند ببالين خويش‏
         سپه سر بسر نعره برداشتند            همه نيزه بر كوه بگذاشتند
         چنان شد در و دشت آوردگاه            كه از كشته جايى نديدند راه‏
         برفتند يك بهره زنهار خواه            گريزان برفتند بهرى براه‏
         شد از بى‏شبانى رمه تال و مال            همه دشت تن بود بى‏دست و يال‏
         چنين گفت رستم كه كشتن بسست            كه زهر زمان بهر ديگر كسست‏
         زمانى همى بار زهر آورد            زمانى ز ترياك بهر آورد
         همه جامه رزم بيرون كنيد            همه خوبكارى بافزون كنيد
                        شاهنامه، ص: 427
         چه بندى دل اندر سراى سپنج            كه دانا نداند يكى را ز پنج‏
         زمانى چو آهرمن آيد بجنگ            زمانى عروسى پر از بوى و رنگ‏
         بى‏آزارى و جام مى برگزين            كه گويد كه نفرين به از آفرين‏
         بخور آنچ دارى و انده مخور            كه گيتى سپنج است و ما بر گذر
         ميازار كس را ز بهر درم            مكن تا توانى بكس بر ستم‏
         بجست اندران دشت چيزى كه بود            ز زرّين و ز گوهر نابسود
         سراسر فرستاد نزديك شاه            غلامان و اسپان و تيغ و كلاه‏
         و زان بهره خويشتن برگرفت            همه افسر و مشك و عنبر گرفت‏
         ببخشيد ديگر همه بر سپاه            ز چيزى كه بود اندران رزمگاه‏
         نشان خواست از شاه توران سپاه            ز هر سو بجستند بى‏راه و آه‏
         نشانى نيامد ز افراسياب            نه بر كوه و دريا نه بر خشك و آب‏
         شتر يافت چندان و چندان گله            كه از بارگى شد سپه بى‏گله‏
                        [ بازگشتن رستم به درگاه شاه‏]
          ز توران سپه برنهادند رخت            سليح گرانمايه و تاج و تخت‏
         خروش امد و ناله گاودم            جرس بركشيدند و رويينه خم‏
         سوى شهر ايران نهادند روى            سپاهى بران گونه با رنگ و بوى‏
         چو آگاهى آمد ز رستم بشاه            خروش آمد از شهر و ز بارگاه‏
         از ايران تبيره بر آمد بابر            كه آمد خداوند گوپال و ببر
         يكى شادمانى بد اندر جهان            خنيده ميان كهان و مهان‏
         دل شاه شد چون بهشت برين            همى خواند بر كردگار آفرين‏
         بفرمود تا پيل بردند پيش            بجنبيد كى‏خسرو از جاى خويش‏
         جهانى بآيين شد آراسته            مى و رود و رامشگر و خواسته‏
         تبيره بر آمد ز هر جاى و ناى            چو شاه جهان اندر آمد ز جاى‏
         همه روى پيل از كران تا كران            پر از مشك بود و مى و زعفران‏
         ز افسر سر پيل بان پر نگار            ز گوش اندر آويخته گوشوار
         بسى زعفران و درم ريختند            ز بر مشك و عنبر همى بيختند
         همه شهر آواى رامشگران            نشسته ز هر سو كران تا كران‏
         چنان بد جهان را ز شادى و داد            كه گيتى روان را دوامست و شاد
         تهمتن چو تاج سرافراز ديد            جهانى سراسر پر آواز ديد
         فرود آمد و برد پيشش نماز            بپرسيد خسرو ز راه دراز
         گرفتش بآغوش در شاه تنگ            چنين تا بر آمد زمانى درنگ‏
         همى آفرين خواند شاه جهان            بران نامور موبد و پهلوان‏
         بفرمود تا پيل تن بر نشست            گرفته همه راه دستش بدست‏
         همى گفت چندين چرا ماندى            كه بر ما همى آتش افشاندى‏
         چو طوس و فريبرز و گودرز و گيو            چو رهام و گرگين و گردان نيو
         ز ره سوى ايوان شاه آمدند            بدان نامور بارگاه آمدند
         نشست از بر تخت زر شهريار            بنزديك او رستم نامدار
         فريبرز و گودرز و رهّام و گيو            نشستند با نامداران نيو
                        شاهنامه، ص: 428
         سخن گفت كى‏خسرو از رزمگاه            ازان رنج و پيگار توران سپاه‏
         بدو گفت گودرز كاى شهريار            سخنها درازست زين كارزار
         مى و جام و آرام بايد نخست            پس آنگاه ازين كار پرسى درست‏
         نهادند خوان و بخنديد شاه            كه ناهار بودى همانا براه‏
         بخوان بر مى آورد و رامشگران            بپرسش گرفت از كران تا كران‏
         ز افراسياب و ز پولادوند            ز كشتىّ و از تاب داده كمند
         بدو گفت گودرز كاى شهريار            ز مادر نزايد چو رستم سوار
         اگر ديو پيش آيد ار اژدها            ز چنگ درازش نيابد رها
         هزار آفرين باد بر شهريار            بويژه برين شيردل نامدار
         بگفت آنچ كرد او بپولادوند            ز كشتى و نيرنگ و ز رنگ و بند
         ز افگندن ديو و ز كشتنش            همان جنگ و پيگار و كين جستنش‏
         چو افتاد بر خاك زو رفت هوش            برآمد ز گردان ديوان خروش‏
         چو آمد بهوش آن سرافراز ديو            برآمد بناگاه زو يك غريو
         همانگه در آمد باسپ و برفت            همى بند جانش ز رستم بكفت‏
         چنان شاد شد زان سخن تاجور            كه گفتى ز ايوان برآورد سر
         چنين داد پاسخ كه اى پهلوان            توى پير و بيدار و روشن روان‏
         كسى كش خرد باشد آموزگار            نگه داردش گردش روزگار
         ازين پهلوان چشم بد دور باد            همه زندگانيش در سور باد
         همى بود يك هفته با مى بدست            ازو شادمان تاج و تخت و نشست‏
         سخنهاى رستم بناى و برود            بگفتند بر پهلوانى سرود
                        [ بازگشتن رستم به سيستان‏]
          تهمتن بيك ماه نزديك شاه            همى بود با جام در پيشگاه‏
         ازان پس چنين گفت با شهريار            كه اى پر هنر نامور تاج دار
         جهاندار با دانش و نيك خوست            و ليكن مرا چهر زال آرزوست‏
         در گنج بگشاد شاه جهان            ز پر مايه چيزى كه بودش نهان‏
         ز ياقوت و ز تاج و انگشترى            ز دينار و ز جامه ششترى‏
         پرستار با افسر و گوشوار            همان جعد مويان سيمين عذار
         طبقهاى زرين پر از مشك و عود            دو نعلين زرين و زرين عمود
         برو بافته گوهر شاهوار            چنانچون بود در خور شهريار
         بنزد تهمتن فرستاد شاه            دو منزل همى رفت با او براه‏
         چو خسرو غمى شد ز راه دراز            فرود آمد و برد رستم نماز
         ورا كرد پدرود و ز ايران برفت            سوى زابلستان خراميد تفت‏
         سراسر جهان گشت بر شاه راست            همى گشت گيتى بران سان كه خواست‏
         سر آوردم اين رزم كاموس نيز            درازست و كم نيست زو يك پشيز
         گر از داستان يك سخن كم بدى            روان مرا جاى ماتم بدى‏
         دلم شادمان شد ز پولادوند            كه بفزود بر بند پولاد بند
                        شاهنامه، ص: 429
                        داستان اكوان ديو
                        [ جنگ رستم با اكوان ديو]
          تو بر كردگار روان و خرد            ستايش گزين تا چه اندر خورد
         ببين اى خردمند روشن روان            كه چون بايد او را ستودن توان‏
         همه دانش ما به بيچارگيست            به بيچارگان بر ببايد گريست‏
         تو خستو شو آن را كه هست و يكيست            روان و خرد را جزين راه نيست‏
         ايا فلسفه دان بسيار گوى            بپويم براهى كه گويى مپوى‏
         ترا هرچ بر چشم سر بگذرد            نگنجد همى در دلت با خرد
         سخن هرچ بايست توحيد نيست            بنا گفتن و گفتن او يكيست‏
         تو گر سخته شو سخن سخته سخته‏گوى            نيايد به بن هرگز اين گفت و گوى‏
         بيك دم زدن رستى از جان و تن            همى بس بزرگ آيدت خويشتن‏
         همى بگذرد بر تو ايام تو            سراى جز اين باشد آرام تو
         نخست از جهان آفرين ياد كن            پرستش برين ياد بنياد كن‏
         كزويست گردون گردان بپاى            هم اويست بر نيك و بد رهنماى‏
         جهان پر شگفتست چون بنگرى            ندارد كسى آلت داورى‏
         كه جانت شگفتست و تن هم شگفت            نخست از خود اندازه بايد گرفت‏
         دگر آنك اين گرد گردان سپهر            همى نو نمايدت هر روز چهر
         نباشى بدين گفته همداستان            كه دهقان همى گويد از باستان‏
         خردمند كين داستان بشنود            بدانش گرايد بدين نگرود
         و ليكن چو معنيش ياد آورى            شود رام و كوته كند داورى‏
         تو بشنو ز گفتار دهقان پير            گر ايدونك باشد سخن دلپذير
                        [ خواستن خسرو رستم را براى جنگ اكوان ديو]
          سخنگوى دهقان چنين كرد ياد            كه يك روز كى‏خسرو از بامداد
         بياراست گلشن بسان بهار            بزرگان نشستند با شهريار
         چو گودرز و چون رستم و گستهم            چو بر زين گرشاسپ از تخم جم‏
         چو گيو و چو رهام كار آزماى            چو گرگين و خرّاد فرخنده راى‏
         چو از روز يك ساعت اندر گذشت            بيامد بدرگاه چوپان ز دشت‏
         كه گورى پديد آمد اندر گله            چو شيرى كه از بند گردد يله‏
         همان رنگ خورشيد دارد درست            سپهرش بزرّ آب گويى بشست‏
         يكى بر كشيده خط از يال اوى            ز مشك سيه تا بدنبال اوى‏
         سمندى بزرگست گويى بجاى            ورا چار گرزست آن دست و پاى‏
         يكى نرّه شيرست گويى دژم            همى بفگند يال اسپان ز هم‏
         بدانست خسرو كه آن نيست گور            كه بر نگذرد گور ز اسپى بزور
         برستم چنين گفت كين رنج نيز            به پيگار بر خويشتن سنج نيز
         برو خويشتن را نگه دار ازوى            مگر باشد آهرمن كينه جوى‏
         چنين گفت رستم كه با بخت تو            نترسد پرستنده تخت تو
         نه ديو و نه شير و نه نرّ اژدها            ز شمشير تيزم نيابد رها
                        [ جستن رستم، ديو را]
          برون شد بنخچير چون نرّه شير            كمندى بدست اژدهايى بزير
                        شاهنامه، ص: 430
         بدشتى كجا داشت چوپان گله            و زان سو گذر داشت گور يله‏
         سه روزش همى جست در مرغزار            همى كرد بر گرد اسپان شكار
         چهارم بديدش گرازان بدشت            چو باد شمالى برو بر گذشت‏
         درخشنده زرّين يكى باره بود            بچرم اندرون زشت پتياره بود
         برانگيخت رخش دلاور ز جاى            چو تنگ اندر آمد دگر شد براى‏
         چنين گفت كين را نبايد فگند            ببايد گرفتن بخمّ كمند
         نشايدش كردن بخنجر تباه            بدين سانش زنده برم نزد شاه‏
         بينداخت رستم كيانى كمند            همى خواست كآرد سرش را ببند
         چو گور دلاور كمندش بديد            شد از چشم او در زمان ناپديد
         بدانست رستم كه آن نيست گور            ابا او كنون چاره بايد نه زور
         جز اكوان ديو اين نشايد بدن            ببايستش از باد تيغى زدن‏
         بشمشير بايد كنون چاره كرد            دوانيدن خون بران چرم زرد
         ز دانا شنيدم كه اين جاى اوست            كه گفتند بستاند از گور پوست‏
         همانگه پديد آمد از دشت باز            سپهبد بر انگيخت آن تند تاز
         كمان را بزه كرد و از باد اسپ            بينداخت تيرى چو آذرگشسپ‏
         همان كو كمان كيان در كشيد            دگر باره شد گور ازو ناپديد
         همى تاخت اسپ اندران پهن دشت            چو سه روز و سه شب برو بر گذشت‏
         بآبش گرفت آرزو هم بنان            سر از خواب بر كوهه زين زنان‏
         چو بگرفتش از آب روشن شتاب            به پيش آمدش چشمه چون گلاب‏
         فرود آمد و رخش را آب داد            هم از ماندگى چشم را خواب داد
         كمندش ببازوى و ببر بيان            بپوشيده و تنگ بسته ميان‏
         ز زين كيانيش بگشاد تنگ            به بالين نهاد آن جناغ خدنگ‏
         چراگاه رخش آمد و جاى خواب            نمد زين برافگند بر پيش آب‏
         بدان جايگه خفت و خوابش ربود            كه از رنج و تاختن مانده بود
                        [ افگندن اكوان ديو، رستم را به دريا]
          چو اكوانش از دور خفته بديد            يكى باد شد تا بر او رسيد
         زمين گرد ببريد و برداشتش            ز هامون بگردون بر افراشتش‏
         غمى شد تهمتن چو بيدار شد            سر پر خرد پر ز پيكار شد
         چو رستم بجنبيد بر خويشتن            بدو گفت اكوان كه اى پيل تن‏
         يكى آرزو كن كه تا از هوا            كجات آيد افگندن اكنون هوا
         سوى آبت اندازم ار سوى كوه            كجا خواهى افتاد دور از گروه‏
         چو رستم بگفتار او بنگريد            هوا در كف ديو واژونه ديد
         چنين گفت با خويشتن پيل تن            كه بُد نامبردار هر انجمن‏
         گر اندازدم گفت بر كوهسار            تن و استخوانم نيايد بكار
         بدريا به آيد كه اندازدم            كفن سينه ماهيان سازدم‏
         و گر گويم او را بدريا فگن            بكوه افگند بد گهر اهرمن‏
         همه واژگونه بود كار ديو            كه فريادرس باد گيهان خديو
         چنين داد پاسخ كه داناى چين            يكى داستانى ز دست اندرين‏
                        شاهنامه، ص: 431
         كه در آب هر كو بر آيدش هوش            به مينو روانش نبيند سروش‏
         بزارى هم ايدر بماند بجاى            خرامش نيايد بديگر سراى‏
         بكوهم بينداز تا ببر و شير            ببينند چنگال مرد دلير
         ز رستم چو بشنيد اكوان ديو            برآورد بر سوى دريا غريو
         بجايى بخواهم فگندنت گفت            كه اندر دو گيتى بمانى نهفت‏
         بدرياى ژرف اندر انداختش            ز كينه خور ماهيان ساختش‏
         همان كز هوا سوى دريا رسيد            سبك تيغ تيز از ميان بر كشيد
         نهنگان كه كردند آهنگ اوى            ببودند سرگشته از چنگ اوى‏
         بدست چپ و پاى كرد آشناه            بديگر ز دشمن همى جست راه‏
         بكارش نيامد زمانى درنگ            چنين باشد آن كو بود مرد جنگ‏
         اگر ماندى كس بمردى بپاى            پى او زمانه نبردى ز جاى‏
         و ليكن چنينست گردنده دهر            گهى نوش يابند ازو گاه زهر
         ز دريا بمردى به يك سو كشيد            برآمد بهامون و خشكى بديد
         ستايش گرفت آفريننده را            رهانيده از بد تن بنده را
         برآسود و بگشاد بند ميان            بر چشمه بنهاد ببر بيان‏
         كمند و سليحش چو بفگند نم            زره را بپوشيد شير دژم‏
         بدان چشمه آمد كجا خفته بود            بران ديو بد گوهر آشفته بود
         نبد رخش رخشان بران مرغزار            جهانجوى شد تند با روزگار
         برآشفت و برداشت زين و لگام            بشد بر پى رخش تا گاه شام‏
         پياده همى رفت جويان شكار            به پيش اندر آمد يكى مرغزار
         همه بيشه و آبهاى روان            بهر جاى درّاج و قمرى نوان‏
         گله دار اسپان افراسياب            به بيشه درون سر نهاده بخواب‏
         دمان رخش بر ماديانان چو ديو            ميان گله بر كشيده غريو
         چو رستم بديدش كيانى كمند            بيفگند و سرش اندر آمد به بند
         بماليدش از گرد و زين بر نهاد            ز يزدان نيكى دهش كرد ياد
         لگامش بسر بر زد و بر نشست            بران تيز شمشير بنهاد دست‏
         گله هر كجا ديد يك سر براند            بشمشير بر نام يزدان بخواند
         گله دار چون بانگ اسپان شنيد            سرآسيمه از خواب سر بر كشيد
         سواران كه بودند با او بخواند            بر اسپ سرافرازشان برنشاند
         گرفتند هر كس كمند و كمان            بدان تا كه باشد چنين بدگمان‏
         كه يارد بدين مرغزار آمدن            بنزديك چندين سوار آمدن‏
         پس اندر سواران برفتند گرم            كه بر پشت رستم بدرّند چرم‏
         چو رستم شتابندگان را بديد            سبك تيغ تيز از ميان بر كشيد
         بغرّيد چون شير و برگفت نام            كه من رستمم پور دستان سام‏
         بشمشير از يشان دو بهره بكشت            چو چوپان چنان ديد بنمود پشت‏
                        [ آمدن افراسياب به ديدار اسپان خويش و كشتن رستم اكوان ديو را]
          چو باد از شگفتى هم اندر شتاب            بديدار اسپ آمد افراسياب‏
                        شاهنامه، ص: 432
         بجايى كه هر سال چوپان گله            بران دشت و آن آب كردى يله‏
         خود و دو هزار از يل نامدار            رسيدند تازان بران مرغزار
         ابا باده و رود و گردان بهم            بدان تا كند بر دل انديشه كم‏
         چو نزديك آن مرغزاران رسيد            ز اسپان و چوپان نشانى نديد
         يكايك خروشيدن آمد ز دشت            همه اسپ يك بر دگر بر گذشت‏
         ز خاك پى رخش بر سركشان            پديد آمد از دور پيدا نشان‏
         چو چوپان بر شاه توران رسيد            بدو باز گفت آن شگفتى كه ديد
         كه تنها گله برد رستم ز دشت            ز ما كشت بسيار و اندر گذشت‏
         ز تركان بر آمد يكى گفت و گوى            كه تنها بجنگ آمد اين كينه جوى‏
         ببايد كشيدن يكايك سليح            كه اين كار بر ما گذشت از مزيح‏
         چنين زار گشتيم و خوار و زبون            كه يك تن سوى ما گرايد بخون‏
         همى بفگند نام مردى ز ما            بتيغ او براند ز خون آسيا
         همى بگذراند بيك تن گله            نشايد چنين كار كردن يله‏
         سپهدار با چار پيل و سپاه            پس رستم اندر گرفتند راه‏
         چو گشتند نزديك رستم كمان            ز بازو برون كرد و آمد دمان‏
         بريشان بباريد چون ژاله ميغ            چه تير از كمان و چه پولاد تيغ‏
         چو افگنده شد شست مرد دلير            بگرز اندر آمد ز شمشير شير
         همى گرز باريد همچون تگرگ            همى چاك چاك آمد از خود و ترگ‏
         از يشان چهل مرد ديگر بكشت            غمى شد سپهدار و بنمود پشت‏
         ازو بستد آن چار پيل سپيد            شدند آن سپاه از جهان نااميد
         پس پشتشان رستم گرزدار            دو فرسنگ بر سان ابر بهار
         چو برگشت برداشت پيل و رمه            بنه هرچ آمد بچنگش همه‏
         بيامد گرازان بران چشمه باز            دلش جنگ جويان بچنگ دراز
         دگر باره اكوان بدو باز خورد            نگشتى بدو گفت سير از نبرد
         برستى ز دريا و چنگ نهنگ            بدشت آمدى باز پيچان بجنگ‏
         تهمتن چو بشنيد گفتار ديو            برآورد چون شير جنگى غريو
         ز فتراك بگشاد پيچان كمند            بيفگند و آمد ميانش به بند
         بپيچيد بر زين و گرز گران            بر آهيخت چون پتك آهنگران‏
         بزد بر سر ديو چون پيل مست            سر و مغزش از گرز او گشت پست‏
         فرود آمد آن آبگون خنجرش            برآهيخت و ببريد جنگى سرش‏
         همى خواند بر كردگار آفرين            كزو بود پيروزى و زور كين‏
         تو مر ديو را مردم بد شناس            كسى كو ندارد ز يزدان سپاس‏
         هرانكو گذشت از ره مردمى            ز ديوان شمر مشمر از آدمى‏
         خرد گر برين گفتها نگرود            مگر نيك مغزش همى نشنود
         گر آن پهلوانى بود زورمند            ببازو ستبر و ببالا بلند
         گوان خوان و اكوان ديوش مخوان            كه بر پهلوانى بگردد زيان‏
         چه گويى تو اى خواجه سالخورد            چشيده ز گيتى بسى گرم و سرد
                        شاهنامه، ص: 433
         كه داند كه چندين نشيب و فراز            به پيش آرد اين روزگار دراز
         تگ روزگار از درازى كه هست            همى بگذراند سخنها ز دست‏
         كه داند كزين گنبد تيزگرد            درو سور چند است و چندى نبرد                         [ بازگشتن رستم به ايران زمين‏]
          چو ببريد رستم سر ديو پست            بران باره پيل پيكر نشست‏
         به پيش اندر آورد يك سر گله            بنه هرچ كردند تركان يله‏
         همى رفت با پيل و با خواسته            وزو شد جهان يك سر آراسته‏
         زره چون بشاه آمد اين آگهى            كه برگشت رستم بدان فرهى‏
         از ايدر ميان را بدان كرد بند            كجا گور گيرد بخمّ كمند
         كنون ديو و پيل آمدستش بچنگ            بخشكى پلنگ و بدريا نهنگ‏
         نيابد گذر شير بر تيغ اوى            همان ديو و هم مردم كينه جوى‏
         پذيره شدن را بياراست شاه            بسر بر نهادند گردان كلاه‏
         درفش شهنشاه با كرّ ناى            ببردند با ژنده پيل و دراى‏
         چو رستم درفش جهاندار شاه            نگه كرد كامد پذيره براه‏
                        داستان بيژن و منيژه‏

         شبى چون شبه روى شسته بقير            نه بهرام پيدا نه كيوان نه تير
         دگر گونه آرايشى كرد ماه            بسيچ گذر كرد بر پيشگاه‏
         شده تيره اندر سراى درنگ            ميان كرده باريك و دل كرده تنگ‏
         ز تاجش سه بهره شده لاژورد            سپرده هوا را بزنگار و گرد
         سپاه شب تيره بر دشت و راغ            يكى فرش گسترده از پرّ زاغ‏
         نموده ز هر سو بچشم اهرمن            چو مار سيه باز كرده دهن‏
         چو پولاد زنگار خورده سپهر            تو گفتى بقير اندر اندود چهر
         هر آنگه كه برزد يكى باد سرد            چو زنگى بر انگيخت ز انگشت گرد
         چنان گشت باغ و لب جويبار            كجا موج خيزد ز درياى قار
         فرو ماند گردون گردان بجاى            شده سست خورشيد را دست و پاى‏
         سپهر اندر آن چادر قيرگون            تو گفتى شدستى بخواب اندرون‏
         جهان از دل خويشتن پر هراس            جرس بر كشيده نگهبان پاس‏
         نه آواى مرغ و نه هرّاى دد            زمانه زبان بسته از نيك و بد
         نبد هيچ پيدا نشيب از فراز            دلم تنگ شد زان شب دير ياز
         بدان تنگى اندر بجستم ز جاى            يكى مهربان بودم اندر سراى‏
         خروشيدم و خواستم زو چراغ            برفت آن بت مهربانم ز باغ‏
         مرا گفت شمعت چبايد همى            شب تيره خوابت ببايد همى‏
         بدو گفتم اى بت نيم مرد خواب            يكى شمع پيش آر چون آفتاب‏
         بنه پيشم و بزم را ساز كن            بچنگ آر چنگ و مى آغاز كن‏
                        شاهنامه، ص: 434
         بياورد شمع و بيامد بباغ            برافروخت رخشنده شمع و چراغ‏
         مى‏آورد و نار و ترنج و بهى            زدوده يكى جام شاهنشهى‏
         مرا گفت بر خيز و دل شاد دار            روان را ز درد و غم آزاد دار
         نگر تا كه دل را ندارى تباه            ز انديشه و داد فرياد خواه‏
         جهان چون گذارى همى بگذرد            خردمند مردم چرا غم خورد
         گهى مى‏گساريد و گه چنگ ساخت            تو گفتى كه هاروت نيرنگ ساخت‏
         دلم بر همه كام پيروز كرد            كه بر من شب تيره نوروز كرد
         بدان سرو بن گفتم اى ماهروى            يكى داستان امشبم بازگوى‏
         كه دل گيرد از مهر او فرّ و مهر            بدو اندرون خيره ماند سپهر
         مرا مهربان يار بشنو چگفت            ازان پس كه با كام گشتيم جفت‏
         بپيماى مى تا يكى داستان            بگويمت از گفته باستان‏
         پر از چاره و مهر و نيرنگ و جنگ            همان از در مرد فرهنگ و سنگ‏
         بگفتم بيار اى بت خوب چهر            بخوان داستان و بيفزاى مهر
         ز نيك و بد چرخ ناسازگار            كه آرد بمردم ز هر گونه كار
         نگر تا ندارى دل خويش تنگ            بتابى ازو چند جويى درنگ‏
         نداند كسى راه و سامان اوى            نه پيدا بود درد و درمان اوى‏
         پس آنگه بگفت ار ز من بشنوى            بشعر آرى از دفتر پهلوى‏
         همت گويم و هم پذيرم سپاس            كنون بشنو اى جفت نيكى شناس‏
                        [ دادخواهى ارمانيان از خسرو]
          چو كى‏خسرو آمد بكين خواستن            جهان ساز نو خواست آراستن‏
         ز توران زمين گم شد آن تخت و گاه            بر آمد بخورشيد بر تاج شاه‏
         بپيوست با شاه ايران سپهر            بر آزادگان بر بگسترد مهر
         زمانه چنان شد كه بود از نخست            بآب وفا روى خسرو بشست‏
         بجويى كه يك روز بگذشت آب            نسازد خردمند ازو جاى خواب‏
         چو بهرى ز گيتى برو گشت راست            كه كين سياوش همى باز خواست‏
         ببگماز بنشست يك روز شاد            ز گردان لشكر همى كرد ياد
         بديبا بياراسته گاه شاه            نهاده بسر بر كيانى كلاه‏
         نشسته بگاه اندرون مى بچنگ            دل و گوش داده بآواى چنگ‏
         برامش نشسته بزرگان بهم            فريبرز كاوس با گستهم‏
         چو گودرز كشواد و فرهاد و گيو            چو گرگين ميلاد و شاپور نيو
         شه نوذر آن طوس لشكر شكن            چو رهّام و چون بيژن رزم زن‏
         همه باده خسروانى بدست            همه پهلوانان خسرو پرست‏
         مى اندر قدح چون عقيق يمن            بپيش اندرون لاله و نسترن‏
         پرى چهرگان پيش خسرو بپاى            سر زلفشان بر سمن مشك‏ساى‏
         همه بزمگه بوى و رنگ بهار            كمر بسته بر پيش سالار بار
         ز پرده در آمد يكى پرده دار            بنزديك سالار شد هوشيار
         كه بر در بپايند ارمانيان            سر مرز توران و ايرانيان‏
                        شاهنامه، ص: 435
         همى راه جويند نزديك شاه            ز راه دراز آمده دادخواه‏
         چو سالار هشيار بشنيد رفت            بنزديك خسرو خراميد تفت‏
         بگفت آنچ بشنيد و فرمان گزيد            بپيش اندر آوردشان چون سزيد
         بكش كرده دست و زمين را بروى            ستردند زارى كنان پيش اوى‏
         كه اى شاه پيروز جاويد زى            كه خود جاودان زندگى را سزى‏
         ز شهرى بداد آمدستيم دور            كه ايران ازين سوى زان سوى تور
         كجا خان ارمانش خوانند نام            و ز ارمانيان نزد خسرو پيام‏
         كه نوشه زى اى شاه تا جاودان            بهر كشورى دسترس بر بدان‏
         بهر هفت كشور توى شهريار            ز هر بد تو باشى بهر شهريار
         سر مرز توران در شهر ماست            از يشان بما بر چه مايه بلاست‏
         سوى شهر ايران يكى بيشه بود            كه ما را بدان بيشه انديشه بود
         چه مايه بدو اندرون كشتزار            درخت برآور همه ميوه دار
         چراگاه ما بود و فرياد ما            ايا شاه ايران بده داد ما
         گراز آمد اكنون فزون از شمار            گرفت آن همه بيشه و مرغزار
         بدندان چو پيلان بتن همچو كوه            وزيشان شده شهر ارمان ستوه‏
         هم از چارپايان و هم كشتمند            از يشان بما بر چه مايه گزند
         درختان كشته نداريم ياد            بدندان بدو نيم كردند شاد
         نيايد بدندانشان سنگ سخت            مگر مان بيك باره برگشت بخت‏
         چو بشنيد گفتار فرياد خواه            بدرد دل اندر بپيچيد شاه‏
         بريشان ببخشود خسرو بدرد            بگردان گردنكش آواز كرد
         كه اى نامداران و گردان من            كه جويد همى نام ازين انجمن‏
         شود سوى اين بيشه خوك خورد            بنام بزرگ و بننگ و نبرد
         ببرّد سران گرازان بتيغ            ندارم ازو گنج گوهر دريغ‏
         يكى خوان زرين بفرمود شاه            كه بنهاد گنجور در پيشگاه‏
         ز هر گونه گوهر برو ريختند            همه يك بديگر بر آميختند
         ده اسب گرانمايه زرّين لگام            نهاده برو داغ كاوس نام‏
         بديباى رومى بياراستند            بسى ز انجمن نامور خواستند
         چنين گفت پس شهريار زمين            كه اى نامداران با آفرين‏
         كه جويد بآزرم من رنج خويش            ازان پس كند گنج من گنج خويش‏
         كس از انجمن هيچ پاسخ نداد            مگر بيژن گيو فرخ نژاد
         نهاد از ميان گوان پيش پاى            ابر شاه كرد آفرين خداى‏
         كه جاويد بادى و پيروز و شاد            سرت سبز باد و دلت پر ز داد
         [ گرفته بدست اندرون جام مى            شب و روز بر ياد كاوس كى‏]
         كه خرم بمينو بود جان تو            بگيتى پراگنده فرمان تو
         من آيم بفرمان اين كار پيش            ز بهر تو دارم تن و جان خويش‏
         چو بيژن چنين گفت گيو از كران            نگه كرد و آن كارش آمد گران‏
         نخست آفرين كرد مر شاه را            ببيژن نمود آنگهى راه را
                        شاهنامه، ص: 436
         بفرزند گفت اين جوانى چراست            بنيروى خويش اين گمانى چراست‏
         جوان گر چه دانا بود با گهر            ابى آزمايش نگيرد هنر
         بد و نيك هر گونه بايد كشيد            ز هر تلخ و شورى ببايد چشيد
         براهى كه هرگز نرفتى مپوى            بر شاه خيره مبر آبروى‏
         ز گفت پدر پُس برآشفت سخت            جوان بود و هشيار و پيروز بخت‏
         چنين گفت كاى شاه پيروزگر            تو بر من بسستى گمانى مبر
         تو اين گفته‏ها از من اندر پذير            جوانم و ليكن بانديشه پير
         منم بيژن گيو لشكر شكن            سر خوك را بگسلانم ز تن‏
         چو بيژن چنين گفت شد شاه شاد            برو آفرين كرد و فرمانش داد
         بدو گفت خسرو كه اى پر هنر            هميشه بپيش بديها سپر
         كسى را كجا چون تو كهتر بود            ز دشمن بترسد سبكسر بود
         بگرگين ميلاد گفت آنگهى            كه بيژن بتوران نداند رهى‏
         تو با او برو تا سرِ آب بند            همش راهبر باش هم يارمند
                        [ رفتن بيژن به جنگ گرازان‏]
          از آنجا بسيچيد بيژن براه            كمر بست و بنهاد بر سر كلاه‏
         بياورد گرگين ميلاد را            همآواز ره را و فرياد را
         برفت از در شاه با يوز و باز            بنخچير كردن براه دراز
         همى رفت چون پيل كفك‏افگنان            سر گور و آهو ز تن بركنان‏
         ز چنگال يوزان همه دشت غرم            دريده بر و دل پر از داغ و گرم‏
         همه گردن گور زخم كمند            چه بيژن چه طهمورث ديو بند
         تذروان بچنگال باز اندرون            چكان از هوا بر سمن برگ خون‏
         بدين سان همى راه بگذاشتند            همه دشت را باغ پنداشتند
         چو بيژن ببيشه بر افگند چشم            بجوشيد خونش بتن بر ز خشم‏
         گرازان گرازان نه آگاه ازين            كه بيژن نهادست بر بور زين‏
         بگرگين ميلاد گفت اندر آى            و گرنه ز يك سو بپرداز جاى‏
         برو تا بنزديك آن آبگير            چو من با گراز اندر آيم بتير
         بدانگه كه از بيشه خيزد خروش            تو بردار گرز و بجاى آر هوش‏
         ببيژن چنين گفت گرگين گو            كه پيمان نه اين بود با شاه نو
         تو برداشتى گوهر و سيم و زر            تو بستى مرين رزمگه را كمر
         چو بيژن شنيد اين سخن خيره شد            همه چشمش از روى او تيره شد
         ببيشه در آمد بكردار شير            كمان را بزه كرد مرد دلير
         چو ابر بهاران بغرّيد سخت            فرو ريخت پيكان چو برگ درخت‏
         برفت از پس خوك چون پيل مست            يكى خنجر آب داده بدست‏
         همه جنگ را پيش او تاختند            زمين را بدندان برانداختند
         ز دندان همى آتش افروختند            تو گفتى كه گيتى همى سوختند
         گرازى بيامد چو آهرمنا            زره را بدرّيد بر بيژنا
         چو سوهان پولاد بر سنگ سخت            همى سود دندان او بر درخت‏
         برانگيختند آتش كارزار            برآمد يكى دود زان مرغزار
                        شاهنامه، ص: 437
         بزد خنجرى بر ميان بيژنش            بدو نيمه شد پيل پيكر تنش‏
         چو روبه شدند آن ددان دلير            تن از تيغ پر خون دل از جنگ سير
         سرانشان بخنجر ببريد پست            بفتراك شبرنگ سركش ببست‏
         كه دندانها نزد شاه آورد            تن بى‏سرانشان براه آورد
         بگردان ايران نمايد هنر            ز پيلان جنگى جدا كرده سر
         بگردون بر افگند هر يك چو كوه            بشد گاوميش از كشيدن ستوه‏
                        [ فريب دادن گرگين، بيژن را]
          بدانديش گرگين شوريده رفت            ز يك سوى بيشه در آمد چو تفت‏
         همه بيشه آمد بچشمش كبود            برو آفرين كرد و شادى نمود
         بدلش اندر آمد ازان كار درد            ز بدنامى خويش ترسيد مرد
         دلش را بپيچيد آهرمنا            بد انداختن كرد با بيژنا
         سگالش چنين بد نوشته جزين            نكرد ايچ ياد از جهان آفرين‏
         كسى كو بره بر كند ژرف چاه            سزد گر نهد در بن چاه گاه‏
         ز بهر فزونىّ و ز بهر نام            براه جوان بر بگسترد دام‏
         نگر تا چه بد ساخت آن بى‏وفا            مر او را چه پيش آوريد از جفا
         بدو آن زمان مهربانى نمود            بخوبى مر او را فراوان ستود
         چو از جنگ و كشتن بپرداختند            نشستنگه رود و مى‏ساختند
         نبد بيژن آگه ز كردار اوى            همى راست پنداشت گفتار اوى‏
         چو خوردند زان سرخ مى اندكى            بگرگين نگه كرد بيژن يكى‏
         بدو گفت چون ديدى اين جنگ من            بدين گونه با خوك آهنگ من‏
         چنين داد پاسخ كه اى شير خوى            بگيتى نديدم چو تو جنگجوى‏
         بايران و توران ترا يار نيست            چنين كار پيش تو دشوار نيست‏
         دل بيژن از گفت او شاد شد            بسان يكى سرو آزاد شد
         ببيژن چنين گفت پس پهلوان            كه اى نامور گرد روشن روان‏
         برآمد ترا اين چنين كار چند            بنيروى يزدان و بخت بلند
         كنون گفتنيها بگويم ترا            كه من چند گه بوده‏ام ايدرا
         چه با رستم و گيو و با گژدهم            چه با طوس نوذر چه با گستهم‏
         چه مايه هنرها برين پهن دشت            كه كرديم و گردون بران بر گذشت‏
         كجا نام ما زان بر آمد بلند            بنزديك خسرو شديم ارجمند
         يكى جشنگاهست ز ايدر نه دور            بدو روزه راه اندر آيد بتور
         يكى دشت بينى همه سبز و زرد            كزو شاد گردد دل راد مرد
         همه بيشه و باغ و آب روان            يكى جايگه از در پهلوان‏
         زمين پرنيان و هوا مشكبوى            گلابست گويى مگر آب جوى‏
         [ ز عنبرش خاك و ز ياقوت سنگ            هوا مشكبوى و زمين رنگ رنگ‏]
         خم آورده از بار شاخ سمن            صنم گشته پاليز و گلبن شمن‏
         خرامان بگرد گل اندر تذرو            خروشيدن بلبل از شاخ سرو
         ازين پس كنون تا نه بس روزگار            شود چون بهشت آن در و مرغزار
         پرى چهره بينى همه دشت و كوه            ز هر سو نشسته بشادى گروه‏
                        شاهنامه، ص: 438
         منيژه كجا دخت افراسياب            درفشان كند باغ چون آفتاب‏
         همه دخت توران پوشيده روى            همه سرو بالا همه مشك موى‏
         همه رخ پر از گل همه چشم خواب            همه لب پر از مى ببوى گلاب‏
         اگر ما بنزديك آن جشنگاه            شويم و بتازيم يك روزه راه‏
         بگيريم از يشان پرى چهره چند            بنزديك خسرو شويم ارجمند
         چو گرگين چنين گفت بيژن جوان            بجوشيدش آن گوهر پهلوان‏
         گهى نام جست اندران گاه كام            جوان بد جوانوار برداشت گام‏
                        [ رفتن بيژن به ديدن منيژه دختر افراسياب‏]
          برفتند هر دو براه دراز            يكى از نوشته دگر كينه ساز
         ميان دو بيشه بيك روزه راه            فرود آمد آن گرد لشكر پناه‏
         بدان مرغزاران ارمان دو روز            همى شاد بودند با باز و يوز
         چو دانست گرگين كه آمد عروس            همه دشت ازو شد چو چشم خروس‏
         ببيژن پس آن داستان برگشاد            و زان جشن و رامش بسى كرد ياد
         بگرگين چنين گفت پس بيژنا            كه من پيشتر سازم اين رفتنا
         شوم بزمگه را ببينم ز دور            كه تركان همى چون بسيچند سور
         و ز آن جايگه پس بتابم عنان            بگردن برآرم زدوده سنان‏
         زنيم آنگهى راى هشيارتر            شود دل ز ديدار بيدارتر
         بگنجور گفت آن كلاه بزر            كه در بزمگه بر نهادم بسر
         كه روشن شدى زو همه بزمگاه            بياور كه ما را كنونست گاه‏
         همان طوق كى‏خسرو و گوشوار            همان ياره گيو گوهر نگار
         بپوشيد رخشنده رومى قباى            ز تاج اندر آويخت پرّ هماى‏
         نهادند بر پشت شبرنگ زين            كمر خواست با پهلوانى نگين‏
         بيامد بنزديك آن بيشه شد            دل كامجويش پر انديشه شد
         بزير يكى سرو بن شد بلند            كه تاز آفتابش نباشد گزند
         بنزديك آن خيمه خوب چهر            بيامد بدلش اندر افروخت مهر
         همه دشت ز آواى رود و سرود            روان را همى داد گفتى درود
         منيژه چو از خيمه كردش نگاه            بديد آن سهى قد لشكر پناه‏
         برخسارگان چون سهيل يمن            بنفشه گرفته دو برگ سمن‏
         كلاه تهم پهلوان بر سرش            درفشان ز ديباى رومى برش‏
         بپرده درون دخت پوشيده روى            بجوشيد مهرش دگر شد بخوى‏
         فرستاد مر دايه را چون نوند            كه رو زير آن شاخ سرو بلند
         نگه كن كه آن ماه ديدار كيست            سياوش مگر زنده شد گر پريست‏
         بپرسش كه چون آمدى ايدرا            نيايى بدين بزمگاه اندرا
         پرى زاده‏اى گر سياوشيا            كه دلها بمهرت همى جوشيا
         وگر خاست اندر جهان رستخيز            كه بفروختى آتش مهر تيز
         كه من ساليان اندرين مرغزار            همى جشن سازم بهر نوبهار
         بدين بزمگه بر نديديم كس            ترا ديدم اى سرو آزاده بس‏
         چو دايه بر بيژن آمد فراز            برو آفرين كرد و بردش نماز
                        شاهنامه، ص: 439
         پيام منيژه ببيژن بگفت            همه روى بيژن چو گل بر شكفت‏
         چنين پاسخ آورد بيژن بدوى            كه من اى فرستاده خوب روى‏
         سياوش نيم نز پرى زادگان            از ايرانم از تخم آزادگان‏
         منم بيژن گيو ز ايران بجنگ            بزخم گراز آمدم بى‏درنگ‏
         سرانشان بريدم فگندم براه            كه دندانهاشان برم نزد شاه‏
         چو زين جشنگاه آگهى يافتم            سوى گيو گودرز نشتافتم‏
         بدين بزمگاه آمدستم فراز            بپيموده بسيار راه دراز
         مگر چهره دخت افراسياب            نمايد مرا بخت فرّخ بخواب‏
         همى بينم اين دشت آراسته            چو بتخانه چين پر از خواسته‏
         اگر نيك رايى كنى تاج زر            ترا بخشم و گوشوار و كمر
         مرا سوى آن خوب چهر آورى            دلش با دل من بمهر آورى‏
         چو بيژن چنين گفت شد دايه باز            بگوش منيژه سراييد راز
         كه رويش چنينست بالا چنين            چنين آفريدش جهان آفرين‏
         چو بشنيد از دايه او اين سخن            بفرمود رفتن سوى سرو بن‏
         فرستاد پاسخ هم اندر زمان            كت آمد بدست آنچ بردى گمان‏
         گر آيى خرامان بنزديك من            بيفروزى اين جان تاريك من‏
                        [ آمدن بيژن به سراپرده منيژه‏]
          نماند آنگهى جايگاه سخن            خراميد زان سايه سرو بن‏
         سوى خيمه دخت آزاده خوى            پياده همى گام زد بآرزوى‏
         بپرده در آمد چو سرو بلند            ميانش بزرّين كمر كرده بند
         منيژه بيامد گرفتش ببر            گشاد از ميانش كيانى كمر
         بپرسيدش از راه و رنج دراز            كه با تو كه آمد بجنگ گراز
         چرا اين چنين روى و بالا و برز            برنجانى اى خوب چهره بگرز
         بشستند پايش بمشك و گلاب            گرفتند زان پس بخوردن شتاب‏
         نهادند خوان و خورش گونه‏گون            همى ساختند از گمانى فزون‏
         نشستنگه رود و مى ساختند            ز بيگانه خيمه بپرداختند
         پرستندگان ايستاده بپاى            ابا بربط و چنگ و رامش سراى‏
         بديبا زمين كرده طاووس رنگ            ز دينار و ديبا چو پشت پلنگ‏
         چه از مشك و عنبر چه ياقوت و زر            سرا پرده آراسته سر بسر
         مى سالخورده بجام بلور            برآورده با بيژن گيو شور
         سه روز و سه شب شاد بوده بهم            گرفته برو خواب مستى ستم‏
                        [ بردن منيژه بيژن را به كاخ خود]
          چو هنگام رفتن فراز آمدش            بديدار بيژن نياز آمدش‏
         بفرمود تا داروى هوشبر            پرستنده آميخت با نوش بر
         بدادند مر بيژن گيو را            مر آن نيك دل نامور نيو را
         منيژه چو بيژن دژم روى ماند            پرستندگان را بر خويش خواند
         عمارى بسيچيد رفتن براه            مر آن خفته را اندر آن جايگاه‏
         ز يك سو نشستنگه كام را            دگر ساخته جاى آرام را
         بگسترد كافور بر جاى خواب            همى ريخت بر چوب صندل گلاب‏
                        شاهنامه، ص: 440
         چو آمد بنزديك شهر اندرا            بپوشيد بر خفته بر چادرا
         نهفته بكاخ اندر آمد بشب            ببيگانگان هيچ نگشاد لب‏
         چو بيدار شد بيژن و هوش يافت            نگار سمن بر در آغوش يافت‏
         بايوان افراسياب اندرا            ابا ماه رخ سر ببالين برا
         بپيچيد بر خويشتن بيژنا            بيزدان بناليد ز آهرمنا
         چنين گفت كاى كردگار ار مرا            رهايى نخواهد بُدن ز ايدرا
         ز گرگين تو خواهى مگر كين من            برو بشنوى درد و نفرين من‏
         كه او بُد مرا بر بَدى رهنمون            همى خواند بر من فراوان فسون‏
         منيژه بدو گفت دل شاد دار            همه كار نابوده را باد دار
         بمردان ز هر گونه كار آيدا            گهى بزم و گه كارزار آيدا
         ز هر خرگهى گل رخى خواستند            بديباى رومى بياراستند
         پرى چهرگان رود برداشتند            بشادى همه روز بگذاشتند
         چو بگذشت يك چند گاه اين چنين            پس آگاهى آمد بدربان ازين‏
         نهفته همه كارشان باز جست            بژرفى نگه كرد كار از نخست‏
         كسى كز گزافه سخن را ندا            درخت بلا را بجنباندا
         نگه كرد كو كيست و شهرش كجاست            بدين آمدن سوى توران چراست‏
         بدانست و ترسان شد از جان خويش            شتابيد نزديك درمان خويش‏
         جز آگاه كردن نديد ايچ راى            دوان از پس پرده برداشت پاى‏
         بيامد بر شاه تركان بگفت            كه دختت ز ايران گزيدست جفت‏
         جهانجوى كرد از جهاندار ياد            تو گفتى كه بى‏دست هنگام باد
         بدست از مژه خون مژگان برفت            برآشفت و اين داستان باز گفت‏
         كرا از پس پرده دختر بود            اگر تاج دارد بد اختر بود
         [ كرا دختر آيد بجاى پسر            به از گور داماد نايد بدر]
         ز كار منيژه دلش خيره ماند            قراخان سالار را پيش خواند
         بدو گفت ازين كار ناپاك زن            هشيوار با من يكى راى زن‏
         قراخان چنين داد پاسخ بشاه            كه در كار هشيارتر كن نگاه‏
         اگر هست خود جاى گفتار نيست            و ليكن شنيدن چو ديدار نيست‏
         بگرسيوز آنگاه گفتش بدرد            پر از خون دل و ديده پر آب زرد
         زمانه چرا بندد اين بند من            غم شهر ايران و فرزند من‏
         برو با سواران هشيار سر            نگه دار مر كاخ را بام و در
         نگر تا كه بينى بكاخ اندرا            ببند و كشانش بيار ايدرا
                        [ بردن گرسيوز بيژن را پيش افراسياب‏]
          چو گرسيوز آمد بنزديك در            از ايوان خروش آمد و نوش و خور
         غريويدن چنگ و بانگ رباب            برآمد ز ايوان افراسياب‏
         سواران در و بام آن كاخ شاه            گرفتند و هر سو ببستند راه‏
         چو گرسيوز آن كاخ در بسته ديد            مى و غلغل نوش پيوسته ديد
         سواران گرفتند گرد اندرش            چو سالار شد سوى بسته درش‏
         بزد دست و بركند بندش ز جاى            بجست از ميان در اندر سراى‏
                        شاهنامه، ص: 441
         بيامد بنزديك آن خانه زود            كجا پيشگه مرد بيگانه بود
         ز در چون ببيژن بر افگند چشم            بجوشيد خونش برگ بر ز خشم‏
         در آن خانه سيصد پرستنده بود            همه با رباب و نبيد و سرود
         بپيچيد بر خويشتن بيژنا            كه چون رزم سازم برهنه تنا
         نه شبرنگ با من نه رهوار بور            همانا كه برگشتم امروز هور
         ز گيتى نبينم همى يار كس            بجز ايزدم نيست فرياد رس‏
         كجا گيو و گودرز كشوادگان            كه سر داد بايد همى رايگان‏
         هميشه بيك ساق موزه درون            يكى خنجرى داشتى آبگون‏
         بزد دست و خنجر كشيد از نيام            در خانه بگرفت و برگفت نام‏
         كه من بيژنم پور كشوادگان            سر پهلوانان و آزادگان‏
         ندرّد كسى پوست بر من مگر            همى سيرى آيد تنش را ز سر
         وگر خيزد اندر جهان رستخيز            نبيند كسى پشتم اندر گريز
         تو دانى نياكان و شاه مرا            ميان يلان پايگاه مرا
         وگر جنگ سازند مر جنگ را            هميشه بشويم بخون چنگ را
         ز تورانيان من بدين خنجرا            ببرم فراوان سران را سرا
         گرم نزد سالار توران برى            بخوبى برو داستان آورى‏
         تو خواهشگرى كن مرا زو بخون            سزد گر بنيكى بوى رهنمون‏
         نكرد ايچ گرسيوز آهنگ اوى            چو ديد آن چنان تيزى چنگ اوى‏
         بدانست كو راست گويد همى            بخون ريختن دست شويد همى‏
         وفا كرد با او بسوگندها            بخوبى بدادش بسى پندها
         بپيمان جدا كرد زو خنجرا            بخوبى كشيدش ببند اندرا
         بياورد بسته بكردار يوز            چه سود از هنرها چو برگشت روز
         چنينست كردار اين گوژپشت            چو نرمى بسودى بيابى درشت‏
         چو آمد بنزديك شاه اندرا            گو دست بسته برهنه سرا
         برو آفرين كرد كاى شهريار            گر از من كنى راستى خواستار
         بگويم ترا سر بسر داستان            چو گردى بگفتار همداستان‏
         نه من بآرزو جستم اين جشنگاه            نبود اندرين كار كس را گناه‏
         از ايران بجنگ گراز آمدم            بدين جشن توران فراز آمدم‏
         ز بهر يكى باز گم بوده را            بر انداختم مهربان دوده را
         بزير يكى سرو رفتم بخواب            كه تا سايه دارد مرا ز آفتاب‏
         پرى در بيامد بگسترد پر            مرا اندر آورد خفته ببر
         از اسبم جدا كرد و شد تا براه            كه آمد همى لشكر و دخت شاه‏
         سواران پراگنده بر گرد دشت            چه مايه عمارى بمن بر گذشت‏
         يكى چتر هندى برآمد ز دور            ز هر سو گرفته سواران تور
         يكى كرده از عود مهدى ميان            كشيده برو چادر پرنيان‏
         بدو اندرون خفته بت پيكرى            نهاده ببالين برش افسرى‏
         پرى يك بيك ز اهرمن كرد ياد            ميان سواران در آمد چو باد
                        شاهنامه، ص: 442
         مرا ناگهان در عمارى نشاند            بران خوب چهره فسونى بخواند
         كه تا اندر ايوان نيامد ز خواب            نجنبيد و من چشم كرده پر آب‏
         گناهى مرا اندرين بوده نيست            منيژه بدين كار آلوده نيست‏
         پرى بى‏گمان بخت برگشته بود            كه بر من همى جادوى آزمود
         چنين بُد كه گفتم كم و بيش نه            مرا ايدر اكنون كس و خويش نه‏
         چنين داد پاسخ پس افراسياب            كه بخت بدت كرد بر تو شتاب‏
         تو آنى كز ايران بتيغ و كمند            همى رزم جستى بنام بلند
         كنون چون زنان پيش من بسته دست            همى خواب گويى بكردار مست‏
         بكار دروغ آزمودن همى            بخواهى سر از من ربودن همى‏
         بدو گفت بيژن كه اى شهريار            سخن بشنو از من يكى هوشيار
         گر ازان بدندان و شيران بچنگ            توانند كردن بهر جاى جنگ‏
         يلان هم بشمشير و تير و كمان            توانند كوشيد با بد گمان‏
         يكى دست بسته برهنه تنا            يكى راز پولاد پيراهنا
         چگونه درد شير بى‏چنگ تيز            اگر چند باشد دلش پر ستيز
         اگر شاه خواهد كه بيند ز من            دليرى نمودن بدين انجمن‏
         يكى اسب فرماى و گرزى گران            ز تركان گزين كن هزار از سران‏
         بآورد گه بر يكى زين هزار            اگر زنده مانم بمردم مدار
         ز بيژن چو اين گفته بشنيد چشم            برو بر فگند و بر آورد خشم‏
         بگرسيوز اندر يكى بنگريد            كز ايران چه ديديم و خواهيم ديد
         نبينى كه اين بد كنش ريمنا            فزونى سگالد همى بر منا
         بسنده نبودش همين بد كه كرد            همى رزم جويد بننگ و نبرد
         ببر همچنين بند بر دست و پاى            هم اندر زمان زو بپرداز جاى‏
         بفرماى دارى زدن پيش در            كه باشد ز هر سو برو رهگذر
         نگون بخت را زنده بر دار كن            وزو نيز با من مگردان سخن‏
         بدان تا ز ايرانيان زين سپس            نيارد بتوران نگه كرد كس‏
         كشيدندش از پيش افراسياب            دل از درد خسته دو ديده پر آب‏
         چو آمد بدر بيژن خسته دل            ز خون مژه پاى مانده بگل‏
         همى گفت اگر بر سرم كردگار            نوشتست مردن ببد روزگار
         ز دار و ز كشتن نترسم همى            ز گردان ايران بترسم همى‏
         كه نامرد خواند مرا دشمنم            ز ناخسته بردار كرده تنم‏
         بپيش نياكان پهلو منش            پس از مرگ بر من بود سرزنش‏
         روانم بماند هم ايدر بجاى            ز شرم پدر چون شوم باز جاى‏
         دريغا كه شادان شود دشمنم            چو بينند بر دار روشن تنم‏
         دريغا ز شاه و ز مردان نيو            دريغا كه دورم ز ديدار گيو
         ايا باد بگذر بايران زمين            پيامى بر از من بشاه گزين‏
         بگويش كه بيژن بسختى درست            چو آهو كه در چنگ شير نرست‏                         [ جان بيژن خواستن پيران از افراسياب‏]
          ببخشود يزدان جوانيش را            بهم بر شكست آن گمانيش را
                        شاهنامه، ص: 443
         كننده همى كند جاى درخت            پديد آمد از دور پيران ز بخت‏
         چو پيران ويسه بدانجا رسيد            همه راه ترك كمر بسته ديد
         يكى دار بر پاى كرده بلند            كمندى برو بسته چون پاى بند
         ز تركان بپرسيد كين دار چيست            در شاه را از در دار كيست‏
         بدو گفت گرسيوز اين بيژنست            از ايران كجا شاه را دشمنست‏
         بزد اسب و آمد بر بيژنا            جگر خسته ديدش برهنه تنا
         دو دست از پس پشت بسته چو سنگ            دهن خشك و رفته ز رخساره رنگ‏
         بپرسيد و گفتش كه چون آمدى            از ايران همانا بخون آمدى‏
         همه داستان بيژن او را بگفت            چنانچون رسيدش ز بد خواه جفت‏
         ببخشود پيران ويسه بر وى            ز مژگان سرشكش فرو شد بر وى‏
         بفرمود تا يك زمانش بدار            نكردند و گفتا هم ايدر بدار
         بدان تا ببينم يكى روى شاه            نمايم بدو اختر نيك راه‏
         بكاخ اندر آمد پرستارفش            بر شاه با دست كرده بكش‏
         بيامد دمان تا بنزديك تخت            بر افراسياب آفرين كرد سخت‏
         همى بود در پيش تختش بپاى            چو دستور پاكيزه و رهنماى‏
         سپهبد بدانست كز آرزوى            بپايست پيران آزاده خوى‏
         بخنديد و گفتش چه خواهى بگوى            ترا بيشتر نزد من آبروى‏
         اگر زرّ خواهى و گر گوهرا            و گر پادشاهى هر كشورا
         ندارم دريغ از تو من گنج خويش            چرا برگزينى همى رنج خويش‏
         چو بشنيد پيران خسرو پرست            زمين را ببوسيد و بر پاى جست‏
         كه جاويد بادا ترا بخت و جاى            مبادا ز تخت تو پر دخته جاى‏
         ز شاهان گيتى ستايش تراست            ز خورشيد برتر نمايش تراست‏
         مرا هرچ بايد ببخت تو هست            ز مردان و ز گنج و نيروى دست‏
         مرا اين نياز از در خويش نيست            كس از كهتران تو درويش نيست‏
         بداند شهنشاه برتر منش            ستوده بهر كار بى‏سرزنش‏
         كه من شاه را پيش ازين چند بار            همى دادمى پند بر چند كار
         بفرمان من هيچ نامد فراز            ازو داشتم كارها دست باز
         مكش گفتمت پور كاوس را            كه دشمن كنى رستم و طوس را
         كز ايران بپيلان بكوبندمان            ز هم بگسلانند پيوندمان‏
         سياوش كه بود از نژاد كيان            ز بهر تو بسته كمر بر ميان‏
         بكشتى بخيره سياوش را            بزهر اندر آميختى نوش را
         بديدى بديهاى ايرانيان            كه كردند با شهر تورانيان‏
         ز تركان دو بهره بپاى ستور            سپردند و شد بخت را آب شور
         هنوز آن سر تيغ دستان سام            همانا نياسود اندر نيام‏
         كه رستم همى سر فشاند از وى            بخورشيد بر خون چكاند ازوى‏
         بآرام بر كينه جويى همى            گل زهر خيره ببويى همى‏
         اگر خون بيژن بريزى برين            ز توران برآيد همان گرد كين‏
                        شاهنامه، ص: 444
         خردمند شاهى و ما كهترا            تو چشم خرد باز كن بنگرا
         نگه كن ازان كين كه گسترديا            ابا شاه ايران چه برخورديا
         هم آن را همى خواستار آورى            درخت بلا را ببار آورى‏
         چو كينه دو گردد نداريم پاى            ايا پهلوان جهان كدخداى‏
         به از تو نداند كسى گيو را            نهنگ بلا رستم نيو را
         چو گودرز كشواد پولاد چنگ            كه آيد ز بهر نبيره بجنگ‏
         چو بر زد بران آتش تيز آب            چنين داد پاسخ پس افراسياب‏
         كه بيژن نبينى كه با من چه كرد            بايران و توران شدم روى زرد
         نبينى كزين بد هنر دخترم            چه رسوايى آمد بپيران سرم‏
         همان نام پوشيده رويان من            ز پرده بگسترد بر انجمن‏
         كزين ننگ تا جاودان بر سرم            بخندد همى كشور و لشكرم‏
         چنو يابد از من رهايى بجان            گشايند بر من ز هر سو زبان‏
         برسوايى اندر بمانم بدرد            بپالايم از ديدگان آب زرد
         دگر آفرين كرد پيران بدوى            كه اى شاه نيك اختر راست‏گوى‏
         چنينست كين شاه گويد همى            جز از نيك نامى نجويد همى‏
         و ليكن بدين راى هشيار من            يكى بنگرد ژرف سالار من‏
         ببندد مر او را ببند گران            كجا دار و كشتن گزيند بران‏
         هر آن كو بزندان تو بسته ماند            ز ديوانها نام او كس نخواند
         ازو پند گيرند ايرانيان            نبندند ازين پس بدى را ميان‏
         چنان كرد سالار كو راى ديد            دلش با زبان شاه بر جاى ديد
         ز دستور پاكيزه راهبر            درفشان شود شاه بر گاه بر
                        [ به زندان افگندن افراسياب بيژن را]
          بگرسيوز آنگه بفرمود شاه            كه بند گران ساز و تاريك چاه‏
         دو دستش بزنجير و گردن بغل            يكى بند رومى بكردار مل(؟)
         ببندش بمسمار آهنگران            ز سر تا بپايش ببند اندران‏
         چو بستى نگون اندر افگن بچاه            چو بى‏بهره گردد ز خورشيد و ماه‏
         ببر پيل و آن سنگ اكوان ديو            كه از ژرف درياى گيهان خديو
         فگندست در بيشه چين ستان            بياور ز بيژن بدان كين ستان‏
         بپيلان گردون كش آن سنگ را            كه پوشد سر چاه ارژنگ را
         بياور سر چاه او را بپوش            بدان تا بزارى بر آيدش هوش‏
         و ز آنجا بايوان آن بى‏هنر            منيژه كز و ننگ يابد گهر
         برو با سواران و تاراج كن            نگون بخت را بى‏سر و تاج كن‏
         بگو اى بنفرين شوريده بخت            كه بر تو نزيبد همى تاج و تخت‏
         بننگ از كيان پست كردى سرم            بخاك اندر انداختى افسرم‏
         برهنه كشانش ببر تا بچاه            كه در چاه بين آنك ديدى بگاه‏
         بهارش توى غمگسارش توى            درين تنگ زندان زوارش توى‏
         خراميد گرسيوز از پيش اوى            بكردند كام بدانديش اوى‏
         كشان بيژن گيو از پيش دار            ببردند بسته بران چاهسار
                        شاهنامه، ص: 445
         ز سر تا بپايش بآهن ببست            بر و بازوى و گردن و پاى و دست‏
         بپولاد خايَسك آهنگران            فرو برد مسمارهاى گران‏
         نگونش بچاه اندر انداختند            سر چاه را بند بر ساختند
         و ز آنجا بايوان آن دخترش            بياورد گرسيوز آن لشكرش‏
         همه گنج و گوهر بتاراج داد            ازين بدره بستد بدان تاج داد
         منيژه برهنه بيك چادرا            برهنه دو پاى و گشاده سرا
         كشيدش دوان تا بدان چاهسار            دو ديده پر از خون و رخ جويبار
         بدو گفت اينك ترا خان و مان            زوارى برين بسته تا جاودان‏
         غريوان همى گشت بر گرد دشت            چو يك روز و يك شب برو بر گذشت‏
         خروشان بيامد بنزديك چاه            يكى دست را اندرو كرد راه‏
         چو از كوه خورشيد سر بر زدى            منيژه ز هر در همى نان چدى‏
         همى گرد كردى بروز دراز            بسوراخ چاه آوريدى فراز
         ببيژن سپردى و بگريستى            بران شور بختى همى زيستى‏
                        [ باز رفتن گرگين به ايران زمين و دروغ گفتن در كار بيژن‏]
          چو يك هفته گرگين بره بر بپاى            همى بود و بيژن نيامد بجاى‏
         ز هر سوش پويان بجستن گرفت            رخان را بخوناب شستن گرفت‏
         پشيمانى آمدش زان كار خويش            كه چون بد سگاليد بر يار خويش‏
         بشد تازيان تا بدان جشنگاه            كجا بيژن گيو گم كرد راه‏
         همه بيشه برگشت و كس را نديد            نه نيز اندرو بانگ مرغان شنيد
         همى گشت بر گرد آن مرغزار            همى يار كرد اندرو خواستار
         يكايك ز دور اسب بيژن بديد            كه آمد ازان مرغزاران پديد
         گسسته لگام و نگون كرده زين            فرو مانده بر جاى اندوهگين‏
         بدانست كو را تباهست كار            بايران نيايد بدين روزگار
         اگر دار دارد اگر چاه و بند            از افراسياب آمدستش گزند
         كمند اندر افگند و برگاشت روى            ز كرده پشيمان و دل جفت جوى‏
         ازان مرغزار اسب بيژن براند            بخيمه در آورد و روزى بماند
         پس آنگه سوى شهر ايران شتافت            شب و روز آرام و خوردن نيافت‏
         چو آگاهى آمد ز گرگين بشاه            كه بيژن نبودست با او براه‏
         بگفت اين سخن گيو را شهريار            بدان تا ز گرگين كند خواستار
         پس آگاهى آمد همانگه بگيو            ز گم بودن رز مزن پور نيو
         ز خانه بيامد دمان تا بكوى            دل از درد خسته پر از آب روى‏
         همى گفت بيژن نيامد همى            بارمان ندانم چه ماند همى‏
         بفرمود تا بور كشواد را            كجا داشتى روز فرياد را
         برو بر نهادند زين خدنگ            گرفته بدل گيو كين پلنگ‏
         همانگه بدو اندر آورد پاى            بكردار باد اندر آمد ز جاى‏
         پذيره شدش تا كند خواستار            كه بيژن كجا ماند و چون بود كار
         همى گفت گرگين بدو ناگهان            همانا بدى ساخت اندر نهان‏
         شوم گر ببينمش بى‏بيژنم            همانگه سرش را ز تن بر كنم‏
                        شاهنامه، ص: 446
         بيامد چو گرگين مر او را بديد            پياده شد و پيش او در دويد
         همى گشت غلتان بخاك اندرا            شخوده رخان و برهنه سرا
         بپرسيد و گفت اى گزين سپاه            سپهدار سالار و خورشيد گاه‏
         پذيره بدين راه چون آمدى            كه با ديدگان پر ز خون آمدى‏
         مرا جان شيرين نبايد همى            كنون خوارتر گر بر آيد همى‏
         چو چشمم بروى تو آيد ز شرم            بپالايم از ديدگان آب گرم‏
         كنون هيچ منديش كو را بجان            نيامد گزند و بگويم نشان‏
         چو اسب پسر ديد گرگين بدست            پر از خاك و آسيمه برسان مست‏
         چو گفتار گرگينش آمد بگوش            ز اسب اندر افتاد و زو رفت هوش‏
         بخاك اندرون شد سرش ناپديد            همه جامه پهلوى بر دريد
         همى كند موى از سر و ريش پاك            خروشان بسر بر همى ريخت خاك‏
         همى گفت كاى كردگار سپهر            تو گستردى اندر دلم هوش و مهر
         گر از من جدا ماند فرزند من            روا دارم ار بگسلد بند من‏
         روانم بدان جاى نيكان برى            ز درد دل من تو آگه‏ترى‏
         مرا خود ز گيتى هم او بود و بس            چه اندوه‏گسار و چه فرياد رس‏
         كنون بخت بد كردش از من جدا            بماندم چنين در جهان مبتلا
         ز گرگين پس آنگه سخن باز جست            كه چون بود خود روزگار از نخست‏
         زمانه بجايش كسى برگزيد            وگر خود ز چشم تو شد ناپديد
         ز بدها چه آمد مر او را بگوى            چه افگند بند سپهرش بروى‏
         چه ديو آمدش پيش در مرغزار            كه او را تبه كرد و برگشت كار
         تو اين مرده رى اسب چون يافتى            ز بيژن كجا روى بر تافتى‏
         بدو گفت گرگين كه باز آر هوش            سخن بشنو و پهن بگشاى گوش‏
         كه اين كار چون بود و كردار چون            بدان بيشه با خوك پيكار چون‏
         بدان پهلوانا و آگاه باش            هميشه فروزنده گاه باش‏
         برفتيم ز ايدر بجنگ گراز            رسيديم نزديك ارمان فراز
         يكى بيشه ديديم كرده چو دست            درختان بريده چرا گاه پست‏
         همه جاى گشته كنام گراز            همه شهر ارمان از آن در كزاز
         چو ما جنگ را نيزه برگاشتيم            ببيشه درون بانگ برداشتيم‏
         گراز اندر آمد بكردار كوه            نه يك يك بهر جاى گشته گروه‏
         بكرديم جنگى بكردار شير            بشد روز و نامد دل از جنگ سير
         چو پيلان بهم بر فگنديمشان            بمسمار دندان بكنديمشان‏
         و ز آنجا بايران نهاديم روى            همه راه شادان و نخچير جوى‏
         برآمد يكى گور زان مرغزار            كزان خوبتر كس نبيند نگار
         بكردار گلگون گودرز موى            چو خنگ شباهنگ فرهاد روى‏
         چو سيمش دو پا و چو پولاد سم            چو شبرنگ بيژن سر و گوش و دم‏
         بگردن چو شير و برفتن چو باد            تو گفتى كه از رخش دارد نژاد
         بر بيژن آمد چو پيلى نژند            برو اندر افگند بيژن كمند
                        شاهنامه، ص: 447
         فگندن همان بود و رفتن همان            دوان گور و بيژن پس اندر دمان‏
         ز تازيدن گور و گرد سوار            بر آمد يكى دود زان مرغزار
         بكردار دريا زمين بر دميد            كمند افگن و گور شد ناپديد
         پى اندر گرفتم همه دشت و كوه            كه از تاختن شد سمندم ستوه‏
         ز بيژن نديدم بجايى نشان            جزين اسب و زين از پس ايدر كشان‏
         دلم شد پر آتش ز تيمار اوى            كه چون بود با گور پيكار اوى‏
         بماندم فراوان بر آن مرغزار            همى كردمش هر سوى خواستار
         ازو بازگشتم چنين نااميد            كه گور ژيان بود و ديو سپيد
         چو بشنيد گيو اين سخن هوشيار            بدانست كو را تباهست كار
         ز گرگين سخن سر بسر خيره ديد            همى چشمش از روى او تيره ديد
         رخش زرد از بيم سالار شاه            سخن لرز لرزان و دل پر گناه‏
         چو فرزند را گيو گم بوده ديد            سخن را بر آنگونه آلوده ديد
         ببرد اهرمن گيو را دل ز جاى            همى خواست كو را در آرد ز پاى‏
         بخواهد ازو كين پور گزين            وگر چند نيك آيد او را ازين‏
         پس انديشه كرد اندران بنگريد            نيامد همى روشنايى پديد
         چه آيد مرا گفت از كشتنا            مگر كام بد گوهر آهرمنا
         ببيژن چه سود آيد از جان اوى            دگر گونه سازيم درمان اوى‏
         بباشيم تا زين سخن نزد شاه            شود آشكارا ز گرگين گناه‏
         ازو كين كشيدن بسى كار نيست            سنان مرا پيش ديوار نيست‏
         بگرگين يكى بانگ برزد بلند            كه اى بد كنش ريمن پر گزند
         تو بردى ز من شيد و ماه مرا            گزين سواران و شاه مرا
         فگندى مرا در تك و پوى پوى            بگرد جهان اندرون چاره جوى‏
         پس اكنون بدستان و بند و فريب            كجا يابى آرام و خواب و شكيب‏
         نباشد ترا بيش ازين دستگاه            كجا من ببينم يكى روى شاه‏
         پس آنگه بخواهم ز تو كين خويش            ز بهر گرامى جهان بين خويش‏                         [ آوردن گيو گرگين را به نزد خسرو]
          و ز آنجا بيامد بنزديك شاه            دو ديده پر از خون و دل كينه خواه‏
         برو آفرين كرد كاى شهريار            هميشه جهان را بشادى گذار
         انوشه جهاندار نيك اخترا            نبينى كه بر سر چه آمد مرا
         ز گيتى يكى پور بودم جوان            شب و روز بودم بدو بر نوان‏
         بجانش پر از بيم گريان بدم            ز درد جداييش بريان بدم‏
         كنون آمد اى شاه گرگين ز راه            زبان پر ز يافه روان پر گناه‏
         بد آگاهى آورد از پور من            ازان نامور پاك دستور من‏
         يكى اسب ديدم نگونسار زين            ز بيژن نشانى ندارد جزين‏
         اگر داد بيند بدين كار ما            يكى بنگرد ژرف سالار ما
         ز گرگين دهد داد من شهريار            كزو گشتم اندر جهان خاكسار
         غمى شد ز درد دل گيو شاه            بر آشفت و بنهاد فرخ كلاه‏
         رخ شاه بر گاه بى‏رنگ شد            ز تيمار بيژن دلش تنگ شد
                        شاهنامه، ص: 448
         بگيو آنگهى گفت گرگين چه گفت            چه گويد كجا ماند از نيك جفت‏
         ز گفتار گرگين پس آنگاه گيو            سخن گفت با خسرو از پور نيو
         چو از گيو بشنيد خسرو سخن            بدو گفت منديش و زارى مكن‏
         كه بيژن بجانست خرسند باش            بر امّيد گم بوده فرزند باش‏
         كه ايدون شنيدستم از موبدان            ز بيدار دل نامور بخردان‏
         كه من با سواران ايران بجنگ            سوى شهر توران شوم بى‏درنگ‏
         بكين سياوش كشم لشكرا            بپيلان سر آرم از آن كشورا
         بدان كينه اندر بود بيژنا            همى رزم جويد چو آهرمنا
         تو دل را بدين كار غمگين مدار            من اين را همانا بسم خواستار
         بشد گيو يكدل پر اندوه و درد            دو ديده پر از آب و رخساره زرد
         چو گرگين بدرگاه خسرو رسيد            ز گردان در شاه پر دخته ديد
         ز تيمار بيژن همه مهتران            ز درگاه با گيو رفته سران‏
         همه پر ز درد و همه پر ز رنج            همه همچو گم كرده صد گونه گنج‏
         پراگنده راى و پراگنده دل            همه خاك ره ز اشك كرده چو گل‏
         وزين روى گرگين شوريده رفت            بنزديك ايوان درگاه تفت‏
         چو در پيش كى‏خسرو آمد زمين            ببوسيد و بر شاه كرد آفرين‏
         چو الماس دندانهاى گراز            بر تخت بنهاد و بردش نماز
         كه خسرو بهر كار پيروز باد            همه روزگارش چو نوروز باد
         سر دشمنان تو بادا بگاز            بريده چنان كان سران گراز
         بدندانها چون نگه كرد شاه            بپرسيد و گفتش كه چون بود راه‏
         كجا ماند از تو جدا بيژنا            برو بر چه بد ساخت آهرمنا
         چو خسرو چنين گفت گرگين بجاى            فرو ماند خيره هميدون بپاى‏
         ندانست پاسخ چه گويد بدوى            فرو ماند بر جاى بر زرد روى‏
         زبان پر ز يافه روان پر گناه            رخان زرد و لرزان تن از بيم شاه‏
         چو گفتارها يك بديگر نماند            بر آشفت و ز پيش تختش براند
         همش خيره سر ديد هم بد گمان            بدشنام بگشاد خسرو زبان‏
         بدو گفت نشنيدى آن داستان            كه دستان ز دست از گه باستان‏
         كه گر شير با كين گودرز زيان            بسيچد تنش را سر آيد زمان‏
         اگر نيستى از پى نام بد            وگر پيش يزدان سرانجام بد
         بفرمودمى تا سرت را ز تن            بكندى بكردار مرغ اهرمن‏
         بفرمود خسرو بپولاد گر            كه بند گران ساز و مسمار سر
         هم اندر زمان پاى كردش ببند            كه از بند گيرد بد انديش پند
         بگيو آنگهى گفت باز آر هوش            بجويش بهر جاى و هر سو بكوش‏
         من اكنون ز هر سو فراوان سپاه            فرستم بجويم بهر جا نگاه‏
         ز بيژن مگر آگهى يا بما            بدين كار هشيار بشتابما
         وگر دير يابيم زو آگهى            تو جاى خرد را مگردان تهى‏
         بمان تا بيايد مه فرودين            كه بفروزد اندر جهان هور دين‏
                        شاهنامه، ص: 449
         بدانگه كه بر گل نشاندت باد            چو بر سر همى گل فشاندت باد
         زمين چادر سبز درپوشدا            هوا بر گلان زار بخروشدا
         بهر سو شود پاك فرمان ما            پرستش كه فرمود يزدان ما
         بخواهم من آن جام گيتى نماى            شوم پيش يزدان بباشم بپاى‏
         كجا هفت كشور بدو اندرا            ببينم بر و بوم هر كشورا
         كنم آفرين بر نياكان خويش            گزيده جهاندار و پاكان خويش‏
         بگويم ترا هر كجا بيژنست            بجام اندرون اين مرا روشنست‏
         چو بشنيد گيو اين سخن شاد شد            ز تيمار فرزند آزاد شد
         بخنديد و بر شاه كرد آفرين            كه بى‏تو مبادا زمان و زمين‏
         بكام تو بادا سپهر بلند            بجان تو هرگز مبادا گزند
         ز نيكى دهش بر تو باد آفرين            كه بر تو برازد كلاه و نگين‏
         چو گيو از بر گاه خسرو برفت            ز هر سو سواران فرستاد تفت‏
         بجستن گرفتند گرد جهان            كه يابد مگر زو بجايى نشان‏
         همه شهر ارمان و تورانيان            سپردند و نامد ز بيژن نشان‏
                        [ ديدن كى‏خسرو بيژن را در جام گيتى‏نماى‏]
          چو نوروز فرخ فراز آمدش            بدان جام روشن نياز آمدش‏
         بيامد پر امّيد دل پهلوان            ز بهر پسر گوژ گشته نوان‏
         چو خسرو رخ گيو پژمرده ديد            دلش را بدرد اندر آزرده ديد
         بيامد بپوشيد رومى قباى            بدان تا بود پيش يزدان بپاى‏
         خروشيد پيش جهان آفرين            بخورشيد بر چند برد آفرين‏
         ز فرياد رس زور و فرياد خواست            از آهرمن بد كنش داد خواست‏
         خرامان ازان جا بيامد بگاه            بسر بر نهاد آن خجسته كلاه‏
         يكى جام بر كف نهاده نبيد            بدو اندرون هفت كشور پديد
         زمان و نشان سپهر بلند            همه كرده پيدا چه و چون و چند
         ز ماهى بجام اندرون تا بره            نگاريده پيكر همه يك سره‏
         چو كيوان و بهرام و ناهيد و شير            چو خورشيد و تير از بر و ماه زير
         همه بودنيها بدو اندرا            بديدى جهاندار افسونگرا
         نگه كرد و پس جام بنهاد پيش            بديد اندرو بودنيها ز بيش‏
         بهر هفت كشور همى بنگريد            ز بيژن بجايى نشانى نديد
         سوى كشور گرگساران رسيد            بفرمان يزدان مر او را بديد
         بچاهى ببسته ببند گران            ز سختى همى مرگ جست اندران‏
         يكى دخترى از نژاد كيان            ز بهر زوارش ببسته ميان‏
         سوى گيو كرد آنگهى روى شاه            بخنديد و رخشنده شد پيشگاه‏
         كه زندست بيژن دلت شاد دار            ز هر بد تن مهتر آزاد دار
         نگر غم ندارى بزندان و بند            ازان پس كه بر جانش نامد گزند
         كه بيژن بتوران ببند اندرست            زوارش يكى نامور دخترست‏
         ز بس رنج و سختى و تيمار اوى            پر از درد گشتم من از كار اوى‏
         بدان سان گذارد همى روزگار            كه هزمان بروبر بگريد زوار
                        شاهنامه، ص: 450
         ز پيوند و خويشان شده نااميد            گرازنده بر سان يك شاخ بيد
         دو چشمش پر از خون و دل پر ز درد            زبانش ز خويشان پر از ياد كرد
         چو ابر بهاران ببارندگى            همى مرگ جويد بدان زندگى‏
         بدين چاره اكنون كه جنبد ز جاى            كه خيزد ميان بسته اين را بپاى‏
         كه دارد بدين كار ما را وفا            كه آرد ز سختى مر او را رها
         نشايد جز از رستم تيز چنگ            كه از ژرف دريا بر آرد نهنگ‏
         كمر بند و بر كش سوى نيمروز            شب از رفتن راه ماسا و روز
         ببر نامه من بر رستما            مزن داستان را بره بر دما
                        [ نامه نوشتن خسرو به رستم‏]
          نويسنده نامه را پيش خواند            وزين داستان چند با او براند
         برستم يكى نامه فرمود شاه            نوشتن ز مهتر سوى نيكخواه‏
         كه اى پهلوان زاده پر هنر            ز گردان لشكر برآورده سر
         دل شهر ياران و پشت كيان            بفرمان هر كس كمر بر ميان‏
         توى از نياكان مرا يادگار            هميشه كمر بسته كار زار
         ترا داد گردون بمردى پلنگ            بدريا ز بيمت خروشان نهنگ‏
         جهان را ز ديوان مازندران            بشستى و كندى بدان را سران‏
         چه مايه سر تاج داران ز گاه            ربودى و بر كندى از پيشگاه‏
         بسا دشمنان كز تو بى‏جان شدست            بسا بوم و بر كز تو ويران شدست‏
         سر پهلوانى و لشكر پناه            بنزديك شاهان ترا دستگاه‏
         همه جادوان را ببستى بگرز            بيفروختى تاج شاهان ببرز
         چه افراسياب و چه شاهان چين            نوشته همه نام تو بر نگين‏
         هران بند كز دست تو بسته شد            گشايندگان را جگر خسته شد
         گشاينده بند بسته توى            كيان را سپهر خجسته توى‏
         ترا ايزد اين زور پيلان كه داد            دل و هوش و فرهنگ فرخ نژاد
         بدان داد تا دست فرياد خواه            بگيرى بر آرى ز تاريك چاه‏
         كنون اين يكى كار بايسته پيش            فراز آمد و اينت شايسته خويش‏
         بتو دارد اميد گودرز و گيو            كه هستى بهر كشور امروز نيو
         شناسى بنزديك من جاهشان            زبان و دل و راى يكتاهشان‏
         سزد گر تو اين را ندارى برنج            بخواه آنچ بايد ز مردان و گنج‏
         كه هرگز بدين دودمان غم نبود            فروزنده تر زين چنان كم شنود
         نبد گيو را خود جز اين پور كس            چه فرزند بود و چه فرياد رس‏
         فروان بنزد منش دستگاه            مرا و نياى مرا نيكخواه‏
         بهر سو كه جويمش يابم بجاى            بهر نيك و بد پيش من بر بپاى‏
         چو اين نامه من بخوانى مپاى            بزودى تو با گيو خيز اندر آى‏
         بدان تا بدين كار با ما بهم            زنى راى فرخ بهر بيش و كم‏
         ز مردان و ز گنج و ز خواسته            بيارم بپيش تو آراسته‏
         بفرخ پئ و بر شده نام تو            ز توران بر آيد همه كام تو
         چنانچون ببايد بسازى نوا            مگر بيژن از بند يابد رها
                        شاهنامه، ص: 451
                        [ بردن گيو نامه كى‏خسرو به نزد رستم‏]
          چو بر نامه بنهاد خسرو نگين            بشد گيو و بر شاه كرد آفرين‏
         سواران دوده همه بر نشاند            بيزدان پناهيد و لشكر براند
         چو نخچير از آنجا كه بر داشتى            دو روزه بيك روزه بگذاشتى‏
         بيابان گرفت و ره هيرمند            همى رفت پويان بسان نوند
         بكوه و بصحرا نهادند روى            همى شد خليده دل و راه جوى‏
         چو از ديده گه ديده‏بانش بديد            سوى زابلستان فغان بر كشيد
         كه آمد سوارى سوى هيرمند            سواران بگرد اندرش نيز چند
         درفشى درفشان پس پشت اوى            يكى زابلى تيغ در مشت اوى‏
         غو ديده بشنيد دستان سام            بفرمود بر چرمه كردن لگام‏
         پر انديشه آمد پذيره براه            بدان تا نباشد يكى كينه خواه‏
         ز ره گيو را ديد پژمرده روى            همى آمد آسيمه و پوى پوى‏
         بدل گفت كارى نو آمد بشاه            فرستاده گيوست كامد براه‏
         چو نزديك شد پهلوان سپاه            نيايش كنان بر گرفتند راه‏
         بپرسيد دستان ز ايرانيان            ز شاه و ز پيكار تورانيان‏
         درود بزرگان بدستان بداد            ز شاه و ز گردان فرّخ نژاد
         همه درد دل پيش دستان بخواند            غم پور گم بوده با او براند
         همى گفت رويم نبينى برنگ            ز خون مژه پشت پايم بلنگ(؟)
         ازان پس نشان تهمتن بخواست            بپرسيد و گفتش كه رستم كجاست‏
         بدو گفت رستم بنخچير گور            بيايد همانا كه برگشت هور
         شوم گفت تا من ببينمش روى            ز خسرو يكى نامه دارم بدوى‏
         بدو گفت دستان كز ايدر مرو            كه زود آيد از دشت نخچير گو
         تو تا رستم آيد بخانه بپاى            يك امروز با ما بشادى گراى‏
         چو گيو اندر آمد بايوان ز راه            تهمتن بيامد ز نخچير گاه‏
         پذيره شدش گيو كامد فراز            پياده شد از اسب و بردش نماز
         پر از آرزو دل پر از رنگ روى            برخ بر نهاد از دو ديده دو جوى‏
         چو رستم دل گيور را خسته ديد            بآب مژه روى او شسته ديد
         بدو گفت بارى تباهست كار            بايران و بر شاه بد روزگار
         ز اسب اندر آمد گرفتش ببر            بپرسيدش از خسرو تا جور
         ز گودرز و ز طوس و ز گستهم            ز گردان لشكر همه بيش و كم‏
         ز شاپور و فرهاد و ز بيژنا            ز رهّام و گرگين و ز هرتنا
         چو آواز بيژن رسيدش بگوش            برآمد بنا كام ازو يك خروش‏
         برستم چنين گفت كاى بآفرين            گزين همه خسروان زمين‏
         چنان شاد گشتم بديدار تو            بدين پرسش خوب و گفتار تو
         درستند ازين هرك بردى تو نام            از يشان فراوان درود و پيام‏
         نبينى كه بر من بپيران سرم            چه آمد ز بخت بد اندر خورم‏
         چه چشم بد آمد بگودرزيان            كزان سود ما را سر آمد زيان‏
         ز گيتى مرا خود يكى پور بود            همم پور و هم پاك دستور بود
                        شاهنامه، ص: 452
         شد از چشم من در جهان ناپديد            بدين دودمان كس چنين غم نديد
         چنينم كه بينى بپشت ستور            شب و روز تازان بتاريك هور
         ز بيژن شب و روز چون بيهشان            بجستم بهر سو ز هر كس نشان‏
         كنون شاه با جام گيتى نماى            بپيش جهان آفرين شد بپاى‏
         چه مايه خروشيد و كرد آفرين            بجشن كيان هرمز فرودين‏
         پس آمد ز آتشكده تا بگاه            كمر بست و بنهاد بر سر كلاه‏
         همان جام رخشنده بنهاد پيش            بهر سو نگه كرد ز اندازه بيش‏
         بتوران نشان داد زو شهريار            ببند گران و ببد روزگار
         چو در جام كى‏خسرو ايدون نمود            سوى پهلوانم دوانيد زود
         كنون آمدم با دلى پر اميد            دو رخساره زرد و دو ديده سپيد
         ترا ديدم اندر جهان چاره گر            تو بندى بفرياد هر كس كمر
         همى گفت و مژگان پر از آب زرد            همى بر كشيد از جگر باد سرد
         ازان پس كه نامه برستم بداد            همه كار گرگين بدو كرد ياد
         ازو نامه بستد دو ديده پر آب            همه دل پر از كين افراسياب‏
         پس از بهر بيژن خروشيد زار            فرو ريخت از ديده خون بر كنار
         بگيو آنگهى گفت منديش ازين            كه رستم نگرداند از رخش زين‏
         مگر دست بيژن گرفته بدست            همه بند و زندان او كرده پست‏
         بنيروى يزدان و فرمان شاه            ز توران بگردانم اين تاج و گاه‏
                        [ بزم ساختن رستم از بهر گيو]
          و ز آنجا بايوان رستم شدند            بره بر همى راى رفتن زدند
         چو آن نامه شاه رستم بخواند            ز گفتار خسرو بخيره بماند
         ز بس آفرين جهاندار شاه            بد آن نامه بر پهلوان سپاه‏
         بگيو آنگهى گفت بشناختم            بفرمان او راه را ساختم‏
         بدانستم اين رنج و كردار تو            كشيدن بهر كار تيمار تو
         چه مايه ترا نزد من دستگاه            بهر كينه گاه اندرون كينه خواه‏
         چه كين سياوش چه مازندران            كمر بسته بر پيش جنگاوران‏
         برين آمدن رنج برداشتى            چنين راه دشوار بگذاشتى‏
         بديدار تو سخت شادان شدم            و ليكن ز بيژن غريوان شدم‏
         نبايستمى كاين چنين سوگوار            ترا ديدمى خسته روزگار
         من از بهر اين نامه شاه را            بفرمان بسر بسپرم راه را
         ز بهر ترا خود جگر خسته‏ام            بدين كار بيژن كمر بسته‏ام‏
         بكوشم بدين كار گر جان من            ز تن بگسلد پاك يزدان من‏
         من از بهر بيژن ندارم برنج            فدا كردن جان و مردان و گنج‏
         بنيروى يزدان ببندم كمر            ببخت شهنشاه پيروز گر
         بيارمش زان بند و تاريك چاه            نشانمش با شاه در پيشگاه‏
         سه روز اندرين خان من شاد باش            ز رنج و ز انديشه آزاد باش‏
         كه اين خانه زان خانه بخشيده نيست            مرا با تو گنج و تن و جان يكيست‏
         چهارم سوى شهر ايران شويم            بنزديك شاه دليران شويم‏
                        شاهنامه، ص: 453
         چو رستم چنين گفت بر جست گيو            ببوسيد دست و سر و پاى نيو
         برو آفرين كرد كاى نامور            بمردى و نيروى و بخت و هنر
         بماناد بر تو چنين جاودان            تن پيل و هوش و دل موبدان‏
         ز هر نيكئى بهره ور باديا            چنين كز دلم زنگ بزداديا
         چو رستم دل گيو پدرام ديد            ازان پس بنيكى سرانجام ديد
         بسالار خوان گفت پيش آر خوان            بزرگان و فرزانگان را بخوان‏
         زواره فرامرز و دستان و گيو            نشستند بر خوان سالار نيو
         بخوردند خوان و بپرداختند            نشستنگه رود و مى‏ساختند
         نوازنده رود با ميگسار            بيامد بايوان گوهر نگار
         همه دست لعل از مى لعل فام            غريونده چنگ و خروشنده جام‏
                        [ آمدن رستم نزد خسرو]
          بروز چهارم گرفتند ساز            چو آمدش هنگام رفتن فراز
         بفرمود رستم كه بنديد بار            سوى شاه ايران بسيچيد كار
         سواران گردنكش از كشورش            همه راه را ساخته بر درش‏
         بيامد برخش اندر آورد پاى            كمر بست و پوشيد رومى قباى‏
         بزين اندر افگند گرز نيا            پر از جنگ سر دل پر از كيميا
         بگردون بر افراخته گوش رخش            ز خورشيد برتر سر تاج بخش‏
         خود و گيو با زابلى صد سوار            ز لشكر گزيد از در كارزار
         كه نابردنى بود برگاشتند            بزال و فرامرز بگذاشتند
         سوى شهر ايران نهادند روى            همه راه پويان و دل كينه جوى‏
         چو رستم بنزديك ايران رسيد            بنزديك شهر دليران رسيد
         يكى باد نوشين درود سپهر            برستم رسانيد شادان بمهر
         بر رستم آمد همانگاه گيو            كز ايدر نبايد شدن پيش نيو
         شوم گفت و آگه كنم شاه را            كه پيمود رخش تهم راه را
         [ چو رفت از بر رستم پهلوان            بيامد بدرگاه شاه جوان‏]
         چو نزديك كى‏خسرو آمد فراز            ستودش فراوان و بردش نماز
         پس از گيو گودرز پرسيد شاه            كه رستم كجا ماند چون بود راه‏
         بدو گفت گيو اى شه نامدار            برآيد ببخت تو هر گونه كار
         نتابيد رستم ز فرمان تو            دلش بسته ديدم بپيمان تو
         چو آن نامه شاه دادم بدوى            بماليد بر نامه بر چشم و روى‏
         عنان با عنان من اندر ببست            چنانچون بود گرد خسرو پرست‏
         برفتم من از پيش تا با تو شاه            بگويم كه آمد تهمتن ز راه‏
         بگيو آنگهى گفت رستم كجاست            كه پشت بزرگى و تخم وفاست‏
         گراميش كردن سزاوار هست            كه نيكى نمايست و خسرو پرست‏
         بفرمود خسرو بفرزانگان            بمهتر نژادان و مردانگان‏
         پذيره شدن پيش او با سپاه            كه آمد بفرمان خسرو براه‏
         بگفتند گودرز كشواد را            شه نوذران طوس و فرهاد را
         دو بهره ز گردان گردنكشان            چه از گرز داران مردمكشان‏
                        شاهنامه، ص: 454
         بر آيين كاوس برخاستند            پذيره شدن را بياراستند
         جهان شد ز گرد سواران بنفش            درخشان سنان و درفشان درفش‏
         چو نزديك رستم فراز آمدند            پياده برسم نماز آمدند
         ز اسب اندر آمد جهان پهلوان            كجا پهلوانان بپيشش نوان‏
         بپرسيد مر هر يكى را ز شاه            ز گردنده خورشيد و تابنده ماه‏
         نشستند گردان و رستم بر اسب            بكردار رخشنده آذرگشسب‏
         چو آمد بر شاه كهتر نواز            نوان پيش او رفت و بردش نماز
         ستايش كنان پيش خسرو دويد            كه مهر و ستايش مر او را سزيد
         بر آورد سر آفرين كرد و گفت            مبادت جز از بخت پيروز جفت‏
         چو هر مزد بادت بدين پايگاه            چو بهمن نگهبان فرّخ كلاه‏
         همه ساله ارديبهشت هژير            نگهبان تو با هش و راى پير
         چو شهريورت باد پيروز گر            بنام بزرگى و فرّ و هنر
         سفندارمذ پاسبان تو باد            خرد جان روشن روان تو باد
         چو خردادت از ياوران بر دهاد            ز مرداد باش از بر و بوم شاد
         دى و اور مزدت خجسته بواد            در هر بدى بر تو بسته بواد
         ديت آذر افروز و فرخنده روز            تو شادان و تاج تو گيتى فروز
         چو اين آفرين كرد رستم بپاى            بپرسيد و كردش بر خويش جاى‏
         بدو گفت خسرو درست آمدى            كه از جان تو دور بادا بدى‏
         توى پهلوان كيان جهان            نهان آشكار آشكارت نهان‏
         گزين كيانى و پشت سپاه            نگهدار ايران و لشكر پناه‏
         مرا شاد كردى بديدار خويش            بدين پر هنر جان بيدار خويش‏
         زواره فرامرز و دستان سام            درستند از يشان چه دارى پيام‏
         فرو بود رستم ببوسيد تخت            كه اى نامور خسرو نيكبخت‏
         ببخت تو هر سه درستند و شاد            انوشه كسى كش كند شاه ياد
         بسالار نوبت بفرمود شاه            كه گودرز و طوس و گوان را بخواه‏
                        [ بزم كردن كى‏خسرو با پهلوانان‏]
          در باغ بگشاد سالار بار            نشستنگهى بود بس شاهوار
         بفرمود تا تاج زرين و تخت            نهادند زير گُلَفشان درخت‏
         همه ديبه خسروانى بباغ            بگسترد و شد گُلسِتان چون چراغ‏
         درختى زدند از بر گاه شاه            كجا سايه گسترد بر تاج و گاه‏
         تنش سيم و شاخش ز ياقوت و زر            برو گونه‏گون خوشه هاى گهر
         عقيق و زمرّد همه برگ و بار            فروهشته از تاج چون گوشوار
         همه بار زرّين ترنج و بهى            ميان ترنج و بهيها تهى‏
         بدو اندرون مشك سوده بمى            همه پيكرش سفته بر سان نى‏
         كرا شاه بر گاه بنشاندى            برو باد ازو مشك بفشاندى‏
         همه ميگساران بپيش اندرا            همه بر سران افسر از گوهرا
         ز ديباى زربفت چينى قباى            همه پيش گاه سپهبد بپاى‏
         همه طوق بر بسته و گوشوار            بريشان همه جامه گوهر نگار
                        شاهنامه، ص: 455
         همه رخ چو ديباى رومى برنگ            فروزنده عود و خروشنده چنگ‏
         همه دل پر از شادى و مى بدست            رخان ارغوانى و نابوده مست‏
         بفرمود تا رستم آمد بتخت            نشست از بر گاه زير درخت‏
         برستم چنين گفت پس شهريار            كه اى نيك پيوند و به روزگار
         ز هر بد توى پيش ايران سپر            هميشه چو سيمرغ گسترده پر
         چه درگاهِ ايران چه پيش كيان            همه بر در رنج بندى ميان‏
         شناسى تو كردار گودرزيان            به آسانى و رنج و سود و زيان‏
         ميان بسته دارند پيشم بپاى            هميشه بنيكى مرا رهنماى‏
         بتنها تن گيو كز انجمن            ز هر بد سپر بود در پيش من‏
         چنين غم بدين دوده نامد بنيز            غم و درد فرزند برتر ز چيز
         بدين كار گر تو ببندى ميان            پذيره نيايدت شير ژيان‏
         كنون چاره كار بيژن بجوى            كه او را ز توران بد آمد بروى‏
         ز گردان و اسبان و شمشير و گنج            ببر هرچ بايد مدار اين برنج‏
         چو رستم ز كى‏خسرو ايدون شنيد            زمين را ببوسيد و دم در كشيد
         برو آفرين كرد كاى نيك نام            چو خورشيد هر جاى گسترده كام‏
         ز تو دور بادا دو چشم نياز            دل بد سگالت بگرم و گداز
         توى بر جهان شاه و سالار و كى            كيان جهان مر ترا خاك پى‏
         كه چون تو نديدست يك شاه گاه            نه تابنده خورشيد و گردنده ماه‏
         بدان را ز نيكان تو كردى جدا            تو دارى بافسون و بند اژدها
         بكندم دل ديو مازندران            بفرّ كيانى و گرز گران‏
         مرا مادر از بهر رنج تو زاد            تو بايد كه باشى بآرام و شاد
         منم گوش داده بفرمان تو            نگردم بهرسان ز پيمان تو
         دل و جان نهاده بسوى كلاه            بران ره روم كِم بفرمود شاه‏
         و نيز از پى گيو اگر بر سرم            هوا بارد آتش بدو ننگرم‏
         رسيده بمژگانم اندر سنان            ز فرمان خسرو نتابم عنان‏
         برآرم ببخت تو اين كار كرد            سپهبد نخواهم نه مردان مرد
         كليد چنين بند باشد فريب            نه هنگام گرزست و روز نهيب‏
         چو رستم چنين گفت گودرز و گيو            فريبرز و فرهاد و شاپور نيو
         بزرگان لشكر برو آفرين            همى خواندند از جهان آفرين‏
         بمى دست بردند با شهريار            گشاده بشادى در نوبهار
                        [ خواست كردن رستم گرگين را از شاه‏]
          چو گرگين نشان تهمتن شنيد            بدانست كآمد غمش را كليد
         فرستاد نزديك رستم پيام            كه اى تيغ بخت و وفا را نيام‏
         درخت بزرگى و گنج وفا            در رادمردى و بند بلا
         گرت رنج نايد ز گفتار من            سخن‏گسترانى ز كردار من‏
         نگه كن بدين گنبد گوژپشت            كه خيره چراغ دلم را بكشت‏
         بتاريكى اندر مرا ره نمود            نوشته چنين بود بود آنچ بود
         بر آتش نهم خويشتن پيش شاه            گر آمرزش آرد مرا زين گناه‏
                        شاهنامه، ص: 456
         مگر باز گردد ز بد نام من            بپيران سر اين بُد سرانجام من‏
         مرا گر بخواهى ز شاه جوان            چو غرم ژيان با تو آيم دوان‏
         شوم پيش بيژن بغلتم بخاك            مگر باز يابم من آن كيش پاك‏
         چو پيغام گرگين برستم رسيد            يكى باد سرد از جگر بر كشيد
         بپيچيد ازان درد و پيغام اوى            غم آمدش ازان بيهده كام اوى‏
         فرستاده را گفت رو بازگرد            بگويش كه اى خيره ناپاك مرد
         تو نشنيدى آن داستان پلنگ            بدان ژرف دريا كه زد با نهنگ‏
         كه گر بر خرد چيره گردد هوا            نيابد ز چنگ هوا كس رها
         خردمند كآرد هوا را بزير            بود داستانش چو شير دلير
         نبايدش بردن بنخچير روى            نه نيز از ددان رنجش آيد بدوى‏
         تو دستان نمودى چو روباه پير            نديدى همى دام نخچير گير
         نشايد كزين بيهده كام تو            كه من پيش خسرو برم نام تو
         و ليكن چو اكنون ببيچارگى            فرو مانده گشتى بيكبارگى‏
         ز خسرو بخواهم گناه ترا            بيفروزم اين تيره ماه ترا
         اگر بيژن از بند يابد رها            بفرمان دادار گيهان خدا
         رها گشتى از بند و رستى بجان            ز تو دور شد كينه بد گمان‏
         وگر جز برين روى گردد سپهر            ز جان و تن خويش بردار مهر
         نخستين من آيم بدين كينه خواه            بنيروى يزدان و فرمان شاه‏
         وگر من نيايم چو گودرز و گيو            بخواهد ز تو كينه پور نيو
         بر آمد برين كار يك روز و شب            و زين گفته بر شاه نگشاد لب‏
         دوم روز چون شاه بنمود تاج            نشست از بر سيمگون تخت عاج‏
         بيامد تهمتن بگسترد بر            بخواهش بر شاه خورشيد فر
         ز گرگين سخن گفت با شهريار            ازان گم شده بخت و بد روزگار
         بدو گفت شاه اى سپهدار من            همى بگسلى بند و زنهار من‏
         كه سوگند خوردم بتخت و كلاه            بداراى بهرام و خورشيد و ماه‏
         كه گرگين نبيند ز من جز بلا            مگر بيژن از بند يابد رها
         جزين آرزو هرچ بايد بخواه            ز تخت و ز مهر و ز تيغ و كلاه‏
         پس آنگه چنين گفت رستم بشاه            كه اى پر هنر نامور پيشگاه‏
         اگر بد سگاليد پيچد همى            فدا كردن جان بسيچد همى‏
         گر آمرزش شاه نايدش پيش            نبوديش نام و بر آيد ز كيش‏
         هر آن كس كه گردد ز راه خرد            سرانجام پيچد ز كردار خود
         سزد گر كنى ياد كردار اوى            هميشه بهر كينه پيكار اوى‏
         بپيش نياكانت بسته كمر            بهر كينه گه با يكى كينه ور
         اگر شاه بيند بمن بخشدش            مگر اختر نيك بدرخشدش‏
         برستم ببخشيد پيروز شاه            رهانيدش از بند و تاريك چاه‏
                        
                        [ بزم ساختن رستم از بهر گيو]
          و ز آنجا بايوان رستم شدند            بره بر همى راى رفتن زدند
         چو آن نامه شاه رستم بخواند            ز گفتار خسرو بخيره بماند
         ز بس آفرين جهاندار شاه            بد آن نامه بر پهلوان سپاه‏
         بگيو آنگهى گفت بشناختم            بفرمان او راه را ساختم‏
         بدانستم اين رنج و كردار تو            كشيدن بهر كار تيمار تو
         چه مايه ترا نزد من دستگاه            بهر كينه گاه اندرون كينه خواه‏
         چه كين سياوش چه مازندران            كمر بسته بر پيش جنگاوران‏
         برين آمدن رنج برداشتى            چنين راه دشوار بگذاشتى‏
         بديدار تو سخت شادان شدم            و ليكن ز بيژن غريوان شدم‏
         نبايستمى كاين چنين سوگوار            ترا ديدمى خسته روزگار
         من از بهر اين نامه شاه را            بفرمان بسر بسپرم راه را
         ز بهر ترا خود جگر خسته‏ام            بدين كار بيژن كمر بسته‏ام‏
         بكوشم بدين كار گر جان من            ز تن بگسلد پاك يزدان من‏
         من از بهر بيژن ندارم برنج            فدا كردن جان و مردان و گنج‏
         بنيروى يزدان ببندم كمر            ببخت شهنشاه پيروز گر
         بيارمش زان بند و تاريك چاه            نشانمش با شاه در پيشگاه‏
         سه روز اندرين خان من شاد باش            ز رنج و ز انديشه آزاد باش‏
         كه اين خانه زان خانه بخشيده نيست            مرا با تو گنج و تن و جان يكيست‏
         چهارم سوى شهر ايران شويم            بنزديك شاه دليران شويم‏
                        شاهنامه، ص: 453
         چو رستم چنين گفت بر جست گيو            ببوسيد دست و سر و پاى نيو
         برو آفرين كرد كاى نامور            بمردى و نيروى و بخت و هنر
         بماناد بر تو چنين جاودان            تن پيل و هوش و دل موبدان‏
         ز هر نيكئى بهره ور باديا            چنين كز دلم زنگ بزداديا
         چو رستم دل گيو پدرام ديد            ازان پس بنيكى سرانجام ديد
         بسالار خوان گفت پيش آر خوان            بزرگان و فرزانگان را بخوان‏
         زواره فرامرز و دستان و گيو            نشستند بر خوان سالار نيو
         بخوردند خوان و بپرداختند            نشستنگه رود و مى‏ساختند
         نوازنده رود با ميگسار            بيامد بايوان گوهر نگار
         همه دست لعل از مى لعل فام            غريونده چنگ و خروشنده جام‏
                        [ آمدن رستم نزد خسرو]
          بروز چهارم گرفتند ساز            چو آمدش هنگام رفتن فراز
         بفرمود رستم كه بنديد بار            سوى شاه ايران بسيچيد كار
         سواران گردنكش از كشورش            همه راه را ساخته بر درش‏
         بيامد برخش اندر آورد پاى            كمر بست و پوشيد رومى قباى‏
         بزين اندر افگند گرز نيا            پر از جنگ سر دل پر از كيميا
         بگردون بر افراخته گوش رخش            ز خورشيد برتر سر تاج بخش‏
         خود و گيو با زابلى صد سوار            ز لشكر گزيد از در كارزار
         كه نابردنى بود برگاشتند            بزال و فرامرز بگذاشتند
         سوى شهر ايران نهادند روى            همه راه پويان و دل كينه جوى‏
         چو رستم بنزديك ايران رسيد            بنزديك شهر دليران رسيد
         يكى باد نوشين درود سپهر            برستم رسانيد شادان بمهر
         بر رستم آمد همانگاه گيو            كز ايدر نبايد شدن پيش نيو
         شوم گفت و آگه كنم شاه را            كه پيمود رخش تهم راه را
         [ چو رفت از بر رستم پهلوان            بيامد بدرگاه شاه جوان‏]
         چو نزديك كى‏خسرو آمد فراز            ستودش فراوان و بردش نماز
         پس از گيو گودرز پرسيد شاه            كه رستم كجا ماند چون بود راه‏
         بدو گفت گيو اى شه نامدار            برآيد ببخت تو هر گونه كار
         نتابيد رستم ز فرمان تو            دلش بسته ديدم بپيمان تو
         چو آن نامه شاه دادم بدوى            بماليد بر نامه بر چشم و روى‏
         عنان با عنان من اندر ببست            چنانچون بود گرد خسرو پرست‏
         برفتم من از پيش تا با تو شاه            بگويم كه آمد تهمتن ز راه‏
         بگيو آنگهى گفت رستم كجاست            كه پشت بزرگى و تخم وفاست‏
         گراميش كردن سزاوار هست            كه نيكى نمايست و خسرو پرست‏
         بفرمود خسرو بفرزانگان            بمهتر نژادان و مردانگان‏
         پذيره شدن پيش او با سپاه            كه آمد بفرمان خسرو براه‏
         بگفتند گودرز كشواد را            شه نوذران طوس و فرهاد را
         دو بهره ز گردان گردنكشان            چه از گرز داران مردمكشان‏
                        شاهنامه، ص: 454
         بر آيين كاوس برخاستند            پذيره شدن را بياراستند
         جهان شد ز گرد سواران بنفش            درخشان سنان و درفشان درفش‏
         چو نزديك رستم فراز آمدند            پياده برسم نماز آمدند
         ز اسب اندر آمد جهان پهلوان            كجا پهلوانان بپيشش نوان‏
         بپرسيد مر هر يكى را ز شاه            ز گردنده خورشيد و تابنده ماه‏
         نشستند گردان و رستم بر اسب            بكردار رخشنده آذرگشسب‏
         چو آمد بر شاه كهتر نواز            نوان پيش او رفت و بردش نماز
         ستايش كنان پيش خسرو دويد            كه مهر و ستايش مر او را سزيد
         بر آورد سر آفرين كرد و گفت            مبادت جز از بخت پيروز جفت‏
         چو هر مزد بادت بدين پايگاه            چو بهمن نگهبان فرّخ كلاه‏
         همه ساله ارديبهشت هژير            نگهبان تو با هش و راى پير
         چو شهريورت باد پيروز گر            بنام بزرگى و فرّ و هنر
         سفندارمذ پاسبان تو باد            خرد جان روشن روان تو باد
         چو خردادت از ياوران بر دهاد            ز مرداد باش از بر و بوم شاد
         دى و اور مزدت خجسته بواد            در هر بدى بر تو بسته بواد
         ديت آذر افروز و فرخنده روز            تو شادان و تاج تو گيتى فروز
         چو اين آفرين كرد رستم بپاى            بپرسيد و كردش بر خويش جاى‏
         بدو گفت خسرو درست آمدى            كه از جان تو دور بادا بدى‏
         توى پهلوان كيان جهان            نهان آشكار آشكارت نهان‏
         گزين كيانى و پشت سپاه            نگهدار ايران و لشكر پناه‏
         مرا شاد كردى بديدار خويش            بدين پر هنر جان بيدار خويش‏
         زواره فرامرز و دستان سام            درستند از يشان چه دارى پيام‏
         فرو بود رستم ببوسيد تخت            كه اى نامور خسرو نيكبخت‏
         ببخت تو هر سه درستند و شاد            انوشه كسى كش كند شاه ياد
         بسالار نوبت بفرمود شاه            كه گودرز و طوس و گوان را بخواه‏
                        [ بزم كردن كى‏خسرو با پهلوانان‏]
          در باغ بگشاد سالار بار            نشستنگهى بود بس شاهوار
         بفرمود تا تاج زرين و تخت            نهادند زير گُلَفشان درخت‏
         همه ديبه خسروانى بباغ            بگسترد و شد گُلسِتان چون چراغ‏
         درختى زدند از بر گاه شاه            كجا سايه گسترد بر تاج و گاه‏
         تنش سيم و شاخش ز ياقوت و زر            برو گونه‏گون خوشه هاى گهر
         عقيق و زمرّد همه برگ و بار            فروهشته از تاج چون گوشوار
         همه بار زرّين ترنج و بهى            ميان ترنج و بهيها تهى‏
         بدو اندرون مشك سوده بمى            همه پيكرش سفته بر سان نى‏
         كرا شاه بر گاه بنشاندى            برو باد ازو مشك بفشاندى‏
         همه ميگساران بپيش اندرا            همه بر سران افسر از گوهرا
         ز ديباى زربفت چينى قباى            همه پيش گاه سپهبد بپاى‏
         همه طوق بر بسته و گوشوار            بريشان همه جامه گوهر نگار
                        شاهنامه، ص: 455
         همه رخ چو ديباى رومى برنگ            فروزنده عود و خروشنده چنگ‏
         همه دل پر از شادى و مى بدست            رخان ارغوانى و نابوده مست‏
         بفرمود تا رستم آمد بتخت            نشست از بر گاه زير درخت‏
         برستم چنين گفت پس شهريار            كه اى نيك پيوند و به روزگار
         ز هر بد توى پيش ايران سپر            هميشه چو سيمرغ گسترده پر
         چه درگاهِ ايران چه پيش كيان            همه بر در رنج بندى ميان‏
         شناسى تو كردار گودرزيان            به آسانى و رنج و سود و زيان‏
         ميان بسته دارند پيشم بپاى            هميشه بنيكى مرا رهنماى‏
         بتنها تن گيو كز انجمن            ز هر بد سپر بود در پيش من‏
         چنين غم بدين دوده نامد بنيز            غم و درد فرزند برتر ز چيز
         بدين كار گر تو ببندى ميان            پذيره نيايدت شير ژيان‏
         كنون چاره كار بيژن بجوى            كه او را ز توران بد آمد بروى‏
         ز گردان و اسبان و شمشير و گنج            ببر هرچ بايد مدار اين برنج‏
         چو رستم ز كى‏خسرو ايدون شنيد            زمين را ببوسيد و دم در كشيد
         برو آفرين كرد كاى نيك نام            چو خورشيد هر جاى گسترده كام‏
         ز تو دور بادا دو چشم نياز            دل بد سگالت بگرم و گداز
         توى بر جهان شاه و سالار و كى            كيان جهان مر ترا خاك پى‏
         كه چون تو نديدست يك شاه گاه            نه تابنده خورشيد و گردنده ماه‏
         بدان را ز نيكان تو كردى جدا            تو دارى بافسون و بند اژدها
         بكندم دل ديو مازندران            بفرّ كيانى و گرز گران‏
         مرا مادر از بهر رنج تو زاد            تو بايد كه باشى بآرام و شاد
         منم گوش داده بفرمان تو            نگردم بهرسان ز پيمان تو
         دل و جان نهاده بسوى كلاه            بران ره روم كِم بفرمود شاه‏
         و نيز از پى گيو اگر بر سرم            هوا بارد آتش بدو ننگرم‏
         رسيده بمژگانم اندر سنان            ز فرمان خسرو نتابم عنان‏
         برآرم ببخت تو اين كار كرد            سپهبد نخواهم نه مردان مرد
         كليد چنين بند باشد فريب            نه هنگام گرزست و روز نهيب‏
         چو رستم چنين گفت گودرز و گيو            فريبرز و فرهاد و شاپور نيو
         بزرگان لشكر برو آفرين            همى خواندند از جهان آفرين‏
         بمى دست بردند با شهريار            گشاده بشادى در نوبهار
                        [ خواست كردن رستم گرگين را از شاه‏]
          چو گرگين نشان تهمتن شنيد            بدانست كآمد غمش را كليد
         فرستاد نزديك رستم پيام            كه اى تيغ بخت و وفا را نيام‏
         درخت بزرگى و گنج وفا            در رادمردى و بند بلا
         گرت رنج نايد ز گفتار من            سخن‏گسترانى ز كردار من‏
         نگه كن بدين گنبد گوژپشت            كه خيره چراغ دلم را بكشت‏
         بتاريكى اندر مرا ره نمود            نوشته چنين بود بود آنچ بود
         بر آتش نهم خويشتن پيش شاه            گر آمرزش آرد مرا زين گناه‏
                        شاهنامه، ص: 456
         مگر باز گردد ز بد نام من            بپيران سر اين بُد سرانجام من‏
         مرا گر بخواهى ز شاه جوان            چو غرم ژيان با تو آيم دوان‏
         شوم پيش بيژن بغلتم بخاك            مگر باز يابم من آن كيش پاك‏
         چو پيغام گرگين برستم رسيد            يكى باد سرد از جگر بر كشيد
         بپيچيد ازان درد و پيغام اوى            غم آمدش ازان بيهده كام اوى‏
         فرستاده را گفت رو بازگرد            بگويش كه اى خيره ناپاك مرد
         تو نشنيدى آن داستان پلنگ            بدان ژرف دريا كه زد با نهنگ‏
         كه گر بر خرد چيره گردد هوا            نيابد ز چنگ هوا كس رها
         خردمند كآرد هوا را بزير            بود داستانش چو شير دلير
         نبايدش بردن بنخچير روى            نه نيز از ددان رنجش آيد بدوى‏
         تو دستان نمودى چو روباه پير            نديدى همى دام نخچير گير
         نشايد كزين بيهده كام تو            كه من پيش خسرو برم نام تو
         و ليكن چو اكنون ببيچارگى            فرو مانده گشتى بيكبارگى‏
         ز خسرو بخواهم گناه ترا            بيفروزم اين تيره ماه ترا
         اگر بيژن از بند يابد رها            بفرمان دادار گيهان خدا
         رها گشتى از بند و رستى بجان            ز تو دور شد كينه بد گمان‏
         وگر جز برين روى گردد سپهر            ز جان و تن خويش بردار مهر
         نخستين من آيم بدين كينه خواه            بنيروى يزدان و فرمان شاه‏
         وگر من نيايم چو گودرز و گيو            بخواهد ز تو كينه پور نيو
         بر آمد برين كار يك روز و شب            و زين گفته بر شاه نگشاد لب‏
         دوم روز چون شاه بنمود تاج            نشست از بر سيمگون تخت عاج‏
         بيامد تهمتن بگسترد بر            بخواهش بر شاه خورشيد فر
         ز گرگين سخن گفت با شهريار            ازان گم شده بخت و بد روزگار
         بدو گفت شاه اى سپهدار من            همى بگسلى بند و زنهار من‏
         كه سوگند خوردم بتخت و كلاه            بداراى بهرام و خورشيد و ماه‏
         كه گرگين نبيند ز من جز بلا            مگر بيژن از بند يابد رها
         جزين آرزو هرچ بايد بخواه            ز تخت و ز مهر و ز تيغ و كلاه‏
         پس آنگه چنين گفت رستم بشاه            كه اى پر هنر نامور پيشگاه‏
         اگر بد سگاليد پيچد همى            فدا كردن جان بسيچد همى‏
         گر آمرزش شاه نايدش پيش            نبوديش نام و بر آيد ز كيش‏
         هر آن كس كه گردد ز راه خرد            سرانجام پيچد ز كردار خود
         سزد گر كنى ياد كردار اوى            هميشه بهر كينه پيكار اوى‏
         بپيش نياكانت بسته كمر            بهر كينه گه با يكى كينه ور
         اگر شاه بيند بمن بخشدش            مگر اختر نيك بدرخشدش‏
         برستم ببخشيد پيروز شاه            رهانيدش از بند و تاريك چاه‏
                        [ آراستن رستم سپاه خويش‏]
          ز رستم بپرسيد پس شهريار            كه چون راند خواهى برين گونه كار
         چه بايد ز گنج و ز لشكر بخواه            كه بايد كه با تو بيايد براه‏
                        شاهنامه، ص: 457
         بترسم ز بد گوهر افراسياب            كه بر جان بيژن بگيرد شتاب‏
         يكى بادسارست ديو نژند            بسى خوانده افسون و نيرنگ و بند
         بجنباندش اهرمن دل ز جاى            بيندازد آن تيغ زن را ز پاى‏
         چنين گفت رستم بشاه جهان            كه اين كار ببسيچم اندر نهان‏
         كليد چنين بند باشد فريب            نبايد برين كار كردن نهيب‏
         نه هنگام گرزست و تيغ و سنان            بدين كار بايد كشيدن عنان‏
         فراوان گهر بايد و زرّ و سيم            برفتن پر امّيد و بودن ببيم‏
         بكردار بازارگانان شدن            شكيبا فراوان بتوران بدن‏
         ز گستردنى هم ز پوشيدنى            ببايد بهايى و بخشيدنى‏
         چو بشنيد خسرو ز رستم سخن            بفرمود تا گنجهاى كهن‏
         همه پاك بگشاد گنجور شاه            بدينار و گوهر بياراست گاه‏
         تهمتن بيامد همه بنگريد            هر آنچش ببايست زان برگزيد
         ازان صد شتر بار دينار كرد            صد اشتر ز گنج درم بار كرد
         بفرمود رستم بسالار بار            كه بگزين ز گردان لشكر هزار
         ز مردان گردنكش و نامور            ببايد تنى چند بسته كمر
         چو گرگين و چون زنگه شاوران            دگر گستهم شير جنگ آوران‏
         چهارم گرازه كه راند سپاه            فروهل نگهبان تخت و كلاه‏
         چو فرهاد و رهّام گرد دلير            چو اشكش كه صيد آورد نرّه شير
         چنين هفت يل بايد آراسته            نگهبان اين لشكر و خواسته‏
         همه تاج و زيور بينداختند            چنانچون ببايست بر ساختند
         پس آگاهى آمد بگردنكشان            بدان گرز داران دشمن كشان‏
         بپرسيد زنگه كه خسرو كجاست            چه آمد برويش كه ما را بخواست‏
                        [ رفتن رستم به شهر ختن به نزد پيران‏]
          چو سالار نوبت بيامد بدر            بشبگير بستند گردان كمر
         همه نيزه داران جنگ آوران            همه مرزبانان ناماوران‏
         همه نيزه و تير بار هيون            همه جنگ را دست شسته بخون‏
         سپيده دمان گاه بانگ خروس            ببستند بر كوهه پيل كوس‏
         تهمتن بيامد چو سرو بلند            بچنگ اندرون گرز و بر زين كمند
         سپاه از پس پشت و گردان ز پيش            نهاده بكف بر همه جان خويش‏
         برفت از در شاه با لشكرش            بسى آفرين خواند بر كشورش‏
         چو نزديكى مرز توران رسيد            سران را ز لشكر همه برگزيد
         بلشكر چنين گفت پس پهلوان            كه ايدر بباشيد روشن روان‏
         مجنبيد از ايدر مگر جان من            ز تن بگسلد پاك يزدان من‏
         بسيچيده باشيد مر جنگ را            همه تيز كرده بخون چنگ را
         سپه بر سر مرز ايران بماند            خود و سركشان سوى توران براند
         همه جامه برسان بازارگان            بپوشيد و بگشاد بند از ميان‏
         گشادند گردان كمرهاى سيم            بپوشيدشان جامه هاى گليم‏
         سوى شهر توران نهادند روى            يكى كاروانى پر از رنگ و بوى‏
                        شاهنامه، ص: 458
         گرانمايه هفت اسب با كاروان            يكى رخش و ديگر نشست گوان‏
         صد اشتر همه بار او گوهرا            صد اشتر همه جامه لشكرا
         ز بس هاى و هوى و درنگ دراى            بكردار تهمورثى كرّ ناى‏
         همى شهر بر شهر هودج كشيد            همى رفت تا شهر توران رسيد
         چو آمد بنزديك شهر ختن            نظاره بيامد برش مرد و زن‏
         همه پهلوانان توران بجاى            شده پيش پيران ويسه بپاى‏
         چو پيران ويسه ز نخچيرگاه            بيامد تهمتن بديدش براه‏
         يكى جام زرّين پر از گوهرا            بديبا بپوشيد رستم سرا
         ده اسب گرانمايه با زيورش            بديبا بياراست اندر خورش‏
         بفرمانبران داد و خود پيش رفت            بدرگاه پيران خراميد تفت‏
         برو آفرين كرد كاى نامور            بايران و توران ببخت و هنر
         چنان كرد رويش جهاندار ساز            كه پيران مر او را ندانست باز
         بپرسيد و گفت از كجايى بگوى            چه مردى و چون آمدى پوى پوى‏
         بدو گفت رستم ترا كهترم            بشهر تو كرد ايزد آبشخورم‏
         ببازارگانى ز ايران بتور            بپيمودم اين راه دشوار و دور
         فروشنده‏ام هم خريدار نيز            فروشم بخرّم ز هر گونه چيز
         بمهر تو دارم روان را نويد            چنين چيره شد بر دلم بر اميد
         اگر پهلوان گيردم زير بر            خرم چارپاى و فروشم گهر
         هم از داد تو كس نيازاردم            هم از ابر مهرت گهر بار دم‏
         پس آن جام پر گوهر شاهوار            ميان كيان كرد پيشش نثار
         گرانمايه اسبان تازى نژاد            كه بر مويشان گرد نفشاند باد
         بسى آفرين كرد و آن خواسته            بدو داد و شد كار آراسته‏
         چو پيران بدان گوهران بنگريد            كزان جام رخشنده آمد پديد
         برو آفرين كرد و بنواختش            بران تخت پيروزه بنشاختش‏
         كه رو شاد و ايمن بشهر اندرا            كنون نزد خويشت بسازيم جا
         كزين خواسته بر تو تيمار نيست            كسى را بدين با تو پيكار نيست‏
         برو هرچ دارى بهايى بيار            خريدار كن هر سوى خواستار
         فرود آى در خان فرزند من            چنان باش با من كه پيوند من‏
         بدو گفت رستم كه اى پهلوان            هم ايدر بباشيم با كاروان‏
         كه با ما ز هر گونه مردم بود            نبايد كه زان گوهرى گم بود
         بدو گفت رو بآرزو گير جاى            كنم رهنمايى بپيشت بپاى‏
         يكى خانه بگزيد و بر ساخت كار            بكلبه درون رخت بنهاد و بار
         خبر شد كز ايران يكى كاروان            بيامد بر نامور پهلوان‏
         ز هر سو خريدار بنهاد گوش            چو آگاهى آمد ز گوهر فروش‏
         خريدار ديبا و فرش و گهر            بدرگاه پيران نهادند سر
         چو خورشيد گيتى بياراستى            بدان كلبه بازار برخاستى‏
                        [ آمدن منيژه به پيش رستم‏]
          منيژه خبر يافت از كاروان            يكايك بشهر اندر آمد دوان‏
                        شاهنامه، ص: 459
         برهنه نوان دخت افراسياب            بر رستم آمد دو ديده پر آب‏
         برو آفرين كرد و پرسيد و گفت            همى بآستين خون مژگان برفت‏
         كه بر خوردى از جان و ز گنج خويش            مبادت پشيمانى از رنج خويش‏
         بكام تو بادا سپهر بلند            ز چشم بدانت مبادا گزند
         هر اميد دل را كه بستى ميان            ز رنجى كه بردى مبادت زيان‏
         هميشه خرد بادت آموزگار            خنك بوم ايران و خوش روزگار
         چه آگاهى استت ز گردان شاه            ز گيو و ز گودرز و ايران سپاه‏
         نيامد بايران ز بيژن خبر            نيايَش نخواهد بدن چاره گر
         كه چون او جوانى ز گودرزيان            همى بگسلاند بسختى ميان‏
         بسودست پايش ز بند گران            دو دستش ز مسمار آهنگران‏
         كشيده بزنجير و بسته ببند            همه چاه پر خون آن مستمند
         نيابم ز درويشى خويش خواب            ز ناليدن او دو چشمم پر آب‏
         بترسيد رستم ز گفتار اوى            يكى بانگ برزد براندش ز روى‏
         بدو گفت كز پيش من دور شو            نه خسرو شناسم نه سالار نو
         ندارم ز گودرز و گيو آگهى            كه مغزم ز گفتار كردى تهى‏
         برستم نگه كرد و بگريست زار            ز خوارى بباريد خون بر كنار
         بدو گفت كاى مهتر پر خرد            ز تو سرد گفتن نه اندر خورد
         سخن گر نگويى مرانم ز پيش            كه من خود دلى دارم از درد ريش‏
         چنين باشد آيين ايران مگر            كه درويش را كس نگويد خبر
         بدو گفت رستم كه اى زن چبود            مگر اهرمن رستخيزت نمود
         همى بر نوشتى تو بازار من            بدان روى بد با تو پيكار من‏
         بدين تندى از من ميازار بيش            كه دل بسته بودم ببازار خويش‏
         و ديگر بجايى كه كى‏خسروست            بدان شهر من خود ندارم نشست‏
         ندانم همى گيو و گودرز را            نه پيموده‏ام هرگز آن مرز را
         بفرمود تا خوردنى هرچ بود            نهادند در پيش درويش زود
         يكايك سخن كرد ازو خواستار            كه با تو چرا شد دژم روزگار
         چه پرسى ز گردان و شاه و سپاه            چه دارى همى راه ايران نگاه‏
         منيژه بدو گفت كز كار من            چه پرسى ز بد بخت و تيمار من‏
         كزان چاه سر با دلى پر ز درد            دويدم بنزد تو اى رادمرد
         زدى بانگ بر من چو جنگاوران            نترسيدى از داور داوران‏
         منيژه منم دخت افراسياب            برهنه نديدى رخم آفتاب‏
         كنون ديده پر خون و دل پر ز درد            ازين در بدان در دوان گرد گرد
         همى نان كشكين فراز آورم            چنين راند يزدان قضا بر سرم‏
         ازين زارتر چون بود روزگار            سر آرد مگر بر من اين كردگار
         چو بيچاره بيژن بدان ژرف چاه            نبيند شب و روز خورشيد و ماه‏
         بغلّ و بمسمار و بند گران            همى مرگ خواهد ز يزدان بران‏
         مرا درد بر درد بفزود زين            نم ديدگانم بپالود زين‏
                        شاهنامه، ص: 460
         كنون گرت باشد بايران گذر            ز گودرز كشواد يابى خبر
         بدرگاه خسرو مگر گيو را            ببينى و گر رستم نيو را
         بگويى كه بيژن بسختى درست            اگر دير گيرى شود كار پست‏
         گرش ديد خواهى مياساى دير            كه بر سرش سنگست و آهن بزير
         بدو گفت رستم كه اى خوب چهر            كه مهرت مبرّاد از وى سپهر
         چرا نزد باب تو خواهشگران            نينگيزى از هر سوى مهتران‏
         مگر بر تو بخشايش آرد پدر            بجوشدش خون و بسوزد جگر
         گر آزار بابت نبودى ز پيش            ترا دادمى چيز ز اندازه بيش‏
         بخواليگرش گفت كز هر خورش            كه او را ببايد بياور برش‏
         يكى مرغ بريان بفرمود گرم            نوشته بدو اندرون نان نرم‏
         سبك دست رستم بسان پرى            بدو در نهان كرد انگشترى‏
         بدو داد و گفتش بدان چاه بر            كه بيچارگان را توى راهبر
                        [ آگاهى يافتن بيژن از آمدن رستم‏]
          منيژه بيامد بدان چاه سر            دوان و خورشها گرفته ببر
         نوشته بدستار چيزى كه برد            چنان هم كه بستد ببيژن سپرد
         نگه كرد بيژن بخيره بماند            ازان چاه خورشيد رخ را بخواند
         كه اى مهربان از كجا يافتى            خورشها كزين گونه بشتافتى‏
         بسا رنج و سختى كت آمد بروى            ز بهر منى در جهان پوى پوى‏
         منيژه بدو گفت كز كاروان            يكى مايه ور مرد بازارگان‏
         از ايران بتوران ز بهر درم            كشيده ز هر گونه بسيار غم‏
         يكى مرد پاكيزه باهوش و فر            ز هر گونه با او فراوان گهر
         گشن دستگاهى نهاده فراخ            يكى كلبه سازيده بر پيش كاخ‏
         بمن داد زين گونه دستار خوان            كه بر من جهان آفرين را بخوان‏
         بدان چاه نزديك آن بسته بر            دگر هرچ بايد ببر سر بسر
         بگسترد بيژن پس آن نان پاك            پر اوميد يزدان دل از بيم و باك‏
         چو دست خورش برد زان داورى            بديد آن نهان كرده انگشترى‏
         نگينش نگه كرد و نامش بخواند            ز شادى بخنديد و خيره بماند
         يكى مهر پيروزه رستم بروى            نبشته بآهن بكردار موى‏
         چو بار درخت وفا را بديد            بدانست كآمد غمش را كليد
         بخنديد خنديدنى شاهوار            چنان كآمد آواز بر چاهسار
         منيژه چو بشنيد خنديدنش            ازان چاه تاريك بسته تنش‏
         زمانى فرو ماند زان كار سخت            بگفت اين چه خندست اى نيكبخت‏
         شگفت آمدش داستانى بزد            كه ديوانه خندد ز كردار خود
         چه گونه گشادى بخنده دو لب            كه شب روز بينى همى روز شب‏
         چه رازست پيش آر و با من بگوى            مگر بخت نيكت نمودست روى‏
         بدو گفت بيژن كزين كار سخت            بر اوميد آنم كه بگشاد بخت‏
         چو با من بسوگند پيمان كنى            همانا وفاى مرا نشكنى‏
         بگويم سراسر ترا داستان            چو باشى بسوگند همداستان‏                         شاهنامه، ص: 461
         كه گر لب بدوزى ز بهر گزند            زنان را زبان كم بماند ببند
         منيژه خروشيد و ناليد زار            كه بر من چه آمد بدِ روزگار
         دريغ آن شده روزگاران من            دل خسته و چشم باران من‏
         بدادم ببيژن تن و خان و مان            كنون گشت بر من چنين بد گمان‏
         همان گنج دينار و تاج گهر            بتاراج دادم همه سر بسر
         پدر گشته بيزار و خويشان ز من            برهنه دوان بر سر انجمن‏
         ز اميد بيژن شدم نااميد            جهانم سياه و دو ديده سپيد
         بپوشد همى راز بر من چنين            تو داناترى اى جهان آفرين‏
         بدو گفت بيژن همه راستست            ز من كار تو جمله بر كاستست‏
         چنين گفتم اكنون نبايست گفت            ايا مهربان يار و هشيار جفت‏
         سزد گر بهر كار پندم دهى            كه مغزم برنج اندرون شد تهى‏
         تو بشناس كاين مرد گوهر فروش            كه خواليگرش مر ترا داد توش‏
         ز بهر من آمد بتوران فراز            و گرنه نبودش بگوهر نياز
         ببخشود بر من جهان آفرين            ببينم مگر پهن روى زمين‏
         رهاند مرا زين غمان دراز            ترا زين تكاپوى و گُرم و گداز
         بنزديك او شو بگويش نهان            كه اى پهلوان كيان جهان‏
         بدل مهربان و بتن چاره جوى            اگر تو خداوند رخشى بگوى‏
         منيژه بيامد بكردار باد            ز بيژن برستم پيامش بداد
         چو بشنيد گفتار آن خوب روى            كزان راه دور آمده پوى پوى‏
         بدانست رستم كه بيژن سخن            گشادست بر لاله سرو بن‏
         ببخشود و گفتش كه اى خوب چهر            كه يزدان ترا زو مبرّاد مهر
         بگويش كه آرى خداوند رخش            ترا داد يزدان فرياد بخش‏
         ز زاول بايران ز ايران بتور            ز بهر تو پيمودم اين راه دور
         بگويش كه ما را بسان پلنگ            بسود از پى تو كمرگاه و چنگ‏
         چو با او بگويى سخن راز دار            شب تيره گوشت بآواز دار
         ز بيشه فراز آر هيزم بروز            شب آيد يكى آتشى بر فروز
         منيژه ز گفتار او شاد شد            دلش ز آن دهان يك سر آزاد شد
         بيامد دوان تا بدان چاهسار            كه بودش بچاه اندرون غمگسار
         بگفتش كه دادم سراسر پيام            بدان مرد فرخ پى نيك نام‏
         چنين داد پاسخ كه آنم درست            كه بيژن بنام و نشانم بجست‏
         تو با داغ دل چند پويى همى            كه رخ را بخوناب شويى همى‏
         كنون چون درست آمد از تو نشان            ببينى سر تيغ مردم كشان‏
         زمين را بدرانم اكنون بچنگ            بپروين بر اندازم آسوده سنگ‏
         مرا گفت چون تيره گردد هوا            شب از چنگ خورشيد يابد رها
         بكردار كوه آتشى بر فروز            كه سنگ و سر چاه گردد چو روز
         بدان تا ببينم سر چاه را            بدان روشنى بسپرم راه را
         بفرمود بيژن كه آتش فروز            كه رستيم هر دو ز تاريك روز
                        شاهنامه، ص: 462
         سوى كردگار جهان كرد سر            كه اى پاك و بخشنده و دادگر
         ز هر بد تو باشى مرا دستگير            تو زن بر دل و جان بد خواه تير
         بده داد من زآنك بيداد كرد            تو دانى غمان من و داغ و درد
         مگر باز يابم بر و بوم را            نمانم بننگ اختر شوم را
         تو اى دخت رنج آزموده ز من            فدا كرده جان و دل و چيز و تن‏
         بدين رنج كز من تو برداشتى            زيان مرا سود پنداشتى‏
         بدادى بمن گنج و تاج و گهر            جهاندار خويشان و مام و پدر
         اگر يابم از چنگ اين اژدها            بدين روزگار جوانى رها
         بكردار نيكان يزدان پرست            بپويم بپاى و بيازم بدست‏
         بسان پرستار پيش كيان            بپاداش نيكيت بندم ميان‏
         منيژه بهيزم شتابيد سخت            چو مرغان بر آمد بشاخ درخت‏
         بخورشيد بر چشم و هيزم ببر            كه تا كى بر آرد شب از كوه سر
         چو از چشم خورشيد شد ناپديد            شب تيره بر كوه دامن كشيد
         بدانگه كه آرام گيرد جهان            شود آشكاراى گيتى نهان‏
         كه لشكر كشد تيره شب پيش روز            بگردد سر هور گيتى فروز
         منيژه سبك آتشى بر فروخت            كه چشم شب قيرگون را بسوخت‏
         بدلش اندرون بانگ رويينه خم            كه آيد ز ره رخش پولاد سم‏
                        [ برآوردن رستم، بيژن را از چاه‏]
          بدانگه كه رستم ببر بر گره            بر افگند و زد بر گره بر زره‏
         بشد پيش يزدان خورشيد و ماه            بيامد بدو كرد پشت و پناه‏
         همى گفت چشم بدان كور باد            بدين كار بيژن مرا زور باد
         بگردان بفرمود تا همچنين            ببستند بر گردگه بند كين‏
         بر اسبان نهادند زين خدنگ            همه جنگ را تيز كردند چنگ‏
         تهمتن برخشنده بنهاد روى            همى رفت پيش اندرون راه جوى‏
         چو آمد بر سنگ اكوان فراز            بدان چاه اندوه و گُرم و گداز
         چنين گفت با نامور هفت گرد            كه روى زمين را ببايد سترد
         ببايد شما را كنون ساختن            سر چاه از سنگ پرداختن‏
         پياده شدند آن سران سپاه            كزان سنگ پردخت مانند چاه‏
         بسودند بسيار بر سنگ چنگ            شده مانده گردان و آسوده سنگ‏
         چو از نامداران بپالود خوى            كه سنگ از سر چاه ننهاد پى‏
         ز رخش اندر آمد گو شير نر            زره دامنش را بزد بر كمر
         ز يزدان جان آفرين زور خواست            بزد دست و آن سنگ برداشت راست‏
         بينداخت در بيشه شهر چين            بلرزيد ازان سنگ روى زمين‏
         ز بيژن بپرسيد و ناليد زار            كه چون بود كارت ببد روزگار
         همه نوش بودى ز گيتيت بهر            ز دستش چرا بستدى جام زهر
         بدو گفت بيژن ز تاريك چاه            كه چون بود بر پهلوان رنج راه‏
         مرا چون خروش تو آمد بگوش            همه زهر گيتى مرا گشت نوش‏
         بدين سان كه بينى مرا خان و مان            ز آهن زمين و ز سنگ آسمان‏
                        شاهنامه، ص: 463
         بكنده دلم زين سراى سپنج            ز بس درد و سختى و اندوه و رنج‏
         بدو گفت رستم كه بر جان تو            ببخشود روشن جهانبان تو
         كنون اى خردمند آزاده خوى            مرا هست با تو يكى آرزوى‏
         بمن بخش گرگين ميلاد را            ز دل دور كن كين و بيداد را
         بدو گفت بيژن كه اى يار من            ندانى كه چون بود پيكار من‏
         ندانى تو اى مهتر شير مرد            كه گرگين ميلاد با من چه كرد
         گر افتد برو بر جهان بين من            برو رستخيز آيد از كين من‏
         بدو گفت رستم كه گر بد خوى            بيارى و گفتار من نشنوى‏
         بمانم ترا بسته در چاه پاى            برخش اندر آرم شوم باز جاى‏
         چو گفتار رستم رسيدش بگوش            ازان تنگ زندان بر آمد خروش‏
         چنين داد پاسخ كه بد بخت من            ز گردان و ز دوده و انجمن‏
         ز گرگين بدان بد كه بر من رسيد            چنين روز نيزم ببايد كشيد
         كشيديم و گشتيم خشنود از وى            ز كينه دل من بياسود از وى‏
         فرو هشت رستم بزندان كمند            بر آوردش از چاه با پاى بند
         برهنه تن و موى و ناخن دراز            گدازيده از رنج و درد و نياز
         همه تن پر از خون و رخساره زرد            ازان بند زنجير زنگار خورد
         خروشيد رستم چو او را بديد            همه تن در آهن شده ناپديد
         بزد دست و بگسست زنجير و بند            رها كرد ازو حلقه پاى بند
         سوى خانه رفتند زان چاهسار            بيك دست بيژن بديگر زوار
         تهمتن بفرمود شستن سرش            يكى جامه پوشيد نو بر برش‏
         ازان پس چو گرگين بنزديك اوى            بيامد بماليد بر خاك روى‏
         ز كردار بد پوزش آورد پيش            بپيچيد زان خام كردار خويش‏
         دل بيژن از كينش آمد براه            مكافات ناورد پيش گناه‏
         شتر بار كردند و اسبان بزين            بپوشيد رستم سليح گزين‏
         نشستند بر باره ناماوران            كشيدند شمشير و گرز گران‏
         گسى كرد بار و بر آراست كار            چنانچون بود در خور كارزار
         بشد با بنه اشكش تيز هوش            كه دارد سپه را بهر جاى گوش‏
         ببيژن بفرمود رستم كه شو            تو با اشكش و با منيژه برو
         كه ما امشب از كين افراسياب            نيابيم آرام و نه خورد و خواب‏
         يكى كار سازم كنون بر درش            كه فردا بخندد برو كشورش‏
         بدو گفت بيژن منم پيش رو            كه از من همى كينه سازند نو
         برفتند با رستم آن هفت گرد            بنه اشكش تيز هش را سپرد
         عنانها فگندند بر پيش زين            كشيدند يك سر همه تيغ كين‏
                        [ شبيخون كردن رستم به ايوان افراسياب‏]
          بشد تا بدرگاه افراسياب            بهنگام سستى و آرام و خواب‏
         بر آمد ز ناگه ده و دار و گير            درخشيدن تيغ و باران تير
         سران را بسى سر جدا شد ز تن            پر از خاك ريش و پر از خون دهن‏
         ز دهليز در رستم آواز داد            كه خواب تو خوش باد و گردانت شاد
                        شاهنامه، ص: 464
         بخفتى تو بر گاه و بيژن بچاه            مگر باره ديدى ز آهن براه‏
         منم رستم زابلى پور زال            نه هنگام خوابست و آرام و هال‏
         شكستم در بند زندان تو            كه سنگ گران بد نگهبان تو
         رها شد سر و پاى بيژن ز بند            بداماد بر كس نسازد گزند
         ترا رزم و كين سياوخش بس            بدين دشت گرديدن رخش بس‏
         هميدون برآورد بيژن خروش            كه اى ترك بد گوهر تيره هوش‏
         بر انديش زان تخت فرخنده جاى            مرا بسته در پيش كرده بپاى‏
         همى رزم جستى بسان پلنگ            مرا دست بسته بكردار سنگ‏
         كنونم گشاده بهامون ببين            كه با من نجويد ژيان شير كين‏
         بزد دست بر جامه افراسياب            كه جنگ آوران را ببستست خواب‏
         بفرمود زان پس كه گيرند راه            بدان نامداران جوينده گاه‏
         ز هر سو خروش تكاپوى خاست            ز خون ريختن بر درش جوى خاست‏
         هر آن كس كه آمد ز توران سپاه            زمانه تهى ماند زو جايگاه‏
         گرفتند بر كينه جستن شتاب            ازان خانه بگريخت افراسياب‏
         بكاخ اندر آمد خداوند رخش            همه فرش و ديباى او كرد بخش‏
         پرى چهرگان سپهبد پرست            گرفته همه دست گردان بدست‏
         گرانمايه اسبان و زين پلنگ            نشانده گهر در جناغ خدنگ‏
         ازان پس ز ايوان ببستند بار            بتوران نكردند بس روزگار
         ز بهر بنه تاخت اسبان بزور            بدان تا نخيزد ازان كار شور
         چنان رنجه بد رستم از رنج راه            كه بر سرش بر درد بود از كلاه‏
         سواران ز بس رنج و اسبان ز تگ            يكى را بتن بر نجنبيد رگ‏
         بلشكر فرستاد رستم پيام            كه شمشير كين بر كشيد از نيام‏
         كه من بى‏گمانم كزين پس بكين            سيه گردد از سمّ اسبان زمين‏
         گشن لشكرى سازد افراسياب            بنيزه بپوشد رخ آفتاب‏
         برفتند يك سر سواران جنگ            همه رزم را تيز كردند چنگ‏
         همه نيزه داران زدوده سنان            همه جنگ را گرد كرده عنان‏
         منيژه نشسته بخيمه درون            پرستنده بر پيش او رهنمون‏
         يكى داستان زد تهمتن بروى            كه گر مى بريزد نريزدش بوى‏
         چنينست رسم سراى سپنج            گهى ناز و نوش و گهى درد و رنج‏
                        [ آمدن افراسياب به جنگ رستم‏]
          چو خورشيد سر بر زد از كوهسار            سواران توران ببستند بار
         بتوفيد شهر و بر آمد خروش            تو گفتى همى كر كند نعره گوش‏
         بدرگاه افراسياب آمدند            كمر بستگان بر درش صف زدند
         همه يك سره جنگ را ساخته            دل از بوم و آرام پرداخته‏
         بزرگان توران گشاده كمر            بپيش سپهدار بر خاك سر
         همه جنگ را پاك بسته ميان            همه دل پر از كين ايرانيان‏
         كز اندازه بگذشت ما را سخن            چه افگند بايد بدين كار بن‏
         كزين ننگ بر شاه و گردنكشان            بماند ز كردار بيژن نشان‏
                        شاهنامه، ص: 465
         بايران بمردان ندانندمان            زنان كمر بسته خوانندمان‏
         بر آشفت پس شه بسان پلنگ            ازان پس بفرمودشان ساز جنگ‏
         بپيران بفرمود تا بست كوس            كه بر ما ز ايران همين بد فسوس‏
         بزد ناى رويين بدرگاه شاه            بجوشيد در شهر توران سپاه‏
         يلان صف كشيدند بر در سراى            خروش آمد از بوق و هندى دراى‏
         سپاهى ز توران بدان مرز راند            كه روى زمين جز بدريا نماند
         چو از ديدگه ديدبان بنگريد            زمين را چو درياى جوشان بديد
         بر رستم آمد كه ببسيچ كار            كه گيتى سيه شد ز گرد سوار
         بدو گفت ما زين نداريم باك            همى جنگ را برفشانيم خاك‏
         بنه با منيژه گسى كرد و بار            بپوشيد خود جامه كارزار
         ببالا بر آمد سپه را بديد            خروشى چو شير ژيان بر كشيد
         يكى داستان زد سوار دلير            كه روبه چه سنجد بچنگال شير
         بگردان جنگاور آواز كرد            كه پيش آمد امروز ننگ و نبرد
         كجا تيغ و ژوپين زهر آبدار            كجا نيزه و گرزه گاوسار
         هنرها كنون كرد بايد پديد            برين دشت بر كينه بايد كشيد
         بر آمد خروشيدن كرّ ناى            تهمتن برخش اندر آورد پاى‏
         ازان كوه سر سوى هامون كشيد            چو لشكر بتنگ اندر آمد پديد
         كشيدند لشكر بران پهن جاى            بهر سو ببستند ز آهن سراى‏
         بياراست رستم يكى رزمگاه            كه از گرد اسبان هوا شد سياه‏
         ابر ميمنه اشكش و گستهم            سواران بسيار با او بهم‏
         چو رهّام و چون زنگه بر ميسره            بخون داده مر جنگ را يك سره‏
         خود و بيژن گيو در قلبگاه            نگهدار گردان و پشت سپاه‏
         پس پشت لشكر كه بيستون            حصارى ز شمشير پيش اندرون‏
         چو افراسياب آن سپه را بديد            كه سالارشان رستم آمد پديد
         غمى گشت و پوشيد خفتان جنگ            سپه را بفرمود كردن درنگ‏
         برابر بآيين صفى بر كشيد            هوا نيلگون شد زمين ناپديد
         چپ لشكرش را بپيران سپرد            سوى راستش را بهومان گرد
         بگرسيوز و شيده قلب سپاه            سپرد و همى كرد هر سو نگاه‏
         تهمتن همى گشت گرد سپاه            ز آهن بكردار كوهى سياه‏
         فغان كرد كاى ترك شوريده بخت            كه ننگى تو بر لشكر و تاج و تخت‏
         ترا چون سواران دل جنگ نيست            ز گردان لشكر ترا ننگ نيست‏
         كه چندين بپيش من آيى بكين            بمردان و اسبان بپوشى زمين‏
         چو در جنگ لشكر شود تيز چنگ            همى پشت بينم ترا سوى جنگ‏
         ز دستان تو نشنيدى آن داستان            كه دارد بياد از گه باستان‏
         كه شيرى نترسد ز يك دشت گور            ستاره نتابد چو تابنده هور
         بدرّد دل و گوش غرم سترگ            اگر بشنود نام چنگال گرگ‏
         چو اندر هوا باز گسترد پر            بترسد ز چنگال او كبك نر
                        شاهنامه، ص: 466
         نه روبه شود ز آزمودن دلير            نه گوران بسايند چنگال شير
         چو تو كس سبكسار خسرو مباد            چو باشد دهد پادشاهى بباد
         بدين دشت و هامون تو از دست من            رهايى نيابى بجان و بتن‏
                        [ شكست يافتن افراسياب از ايرانيان‏]
          چو اين گفته بشنيد ترك دژم            بلرزيد و برزد يكى تيز دم‏
         بر آشفت كاى نامداران تور            كه اين دشت جنگست گر جاى سور
         ببايد كشيدن درين رزم رنج            كه بخشم شما را بسى تاج و گنج‏
         چو گفتار سالارشان شد بگوش            ز گردان لشكر بر آمد خروش‏
         چنان تيره‏گون شد ز گرد آفتاب            كه گفتى همى غرقه ماند در آب‏
         ببستند بر پيل رويينه خم            دميدند شيپور با گاو دم‏
         ز جوشن يكى باره آهنين            كشيدند گردان بروى زمين‏
         بجوشيد دشت و بتوفيد كوه            ز بانگ سواران هر دو گروه‏
         درفشان بگرد اندرون تيغ تيز            تو گفتى بر آمد همى رستخيز
         همى گرز باريد همچون تگرگ            ابر جوشن و تير و بر خود و ترگ‏
         و زان رستمى اژدهافش درفش            شده روى خورشيد تابان بنفش‏
         بپوشيد روى هوا گرد پيل            بخورشيد گفتى براندود نيل‏
         بهر سو كه رستم بر افگند رخش            سران را سر از تن همى كرد بخش‏
         بچنگ اندرون گرزه گاوسار            بسان هيونى گسسته مهار
         همى كشت و مى‏بست در رزمگاه            چو بسيار كرد از بزرگان تباه‏
         بقلب اندر آمد بكردار گرگ            پراگنده كرد آن سپاه بزرگ‏
         بر آمد چو باد آن سران را ز جاى            همان باد پايان فرخ هماى‏
         چو گرگين و رهّام و فرهاد گرد            چپ لشكر شاه توران ببرد
         در آمد چو باد اشكش از دست راست            ز گرسيوز تيغ زن كينه خواست‏
         بقلب اندرون بيژن تيز چنگ            همى بزمگاه آمدش جاى جنگ‏
         سران سواران چو برگ درخت            فرو ريخت از بار و برگشت بخت‏
         همه رزمگه سر بسر جوى خون            درفش سپهدار توران نگون‏
         سپهدار چون بخت برگشته ديد            دليران توران همه كشته ديد
         بيفگند شمشير هندى ز دست            يكى اسب آسوده تر بر نشست‏
         خود و ويژكان سوى توران شتافت            كز ايرانيان كام و كينه نيافت‏
         برفت از پسش رستم گردگير            بباريد بر لشكرش گرز و تير
         دو فرسنگ چون اژدهاى دژم            همى مردم آهخت از يشان بدم‏
         سواران جنگى ز توران هزار            گرفتند زنده پس از كارزار
         بلشكر گه آمد ازان رزمگاه            كه بخشش كند خواسته بر سپاه‏
         ببخشيد و بنهاد بر پيل بار            بپيروزى آمد بر شهريار
                        [ باز آمدن رستم پيش كى‏خسرو]
          چو آگاهى آمد بشاه دلير            كه از بيشه پيروز برگشت شير
         چو بيژن شد از بند و زندان رها            ز بند بدانديش نرّ اژدها
         سپاهى ز توران بهم بر شكست            همه لشكر دشمنان كرد پست‏
         بشادى بپيش جهان آفرين            بماليد روى و كُلَه بر زمين‏
                        شاهنامه، ص: 467
         چو گودرز و گيو آگهى يافتند            سوى شاه پيروز بشتافتند
         بر آمد خروش و بيامد سپاه            تبيره زنان بر گرفتند راه‏
         دمنده دمان گاو دم بر درش            بر آمد خروشيدن از لشكرش‏
         سيه كرده ميدانش اسبان بسم            همه شهر آواى رويينه خم‏
         بيك دست بر بسته شير و پلنگ            بزنجير ديگر سواران جنگ‏
         گرازان سواران دمان و دنان            بدندان زمين ژنده پيلان كنان‏
         بپيش سپاه اندرون بوق و كوس            درفش از پس پشت گودرز و طوس‏
         پذيره شدن پيش پهلو سپاه            بدين گونه فرمود بيدار شاه‏
         برفتند لشكر گروها گروه            زمين شد ز گردان بكردار كوه‏
         چو آمد پديدار از انبوه نيو            پياده شد از باره گودرز و گيو
         ز اسب اندر آمد جهان پهلوان            بپرسيدش از رنج ديده گوان‏
         برو آفرين كرد گودرز و گيو            كه اى نامبردار و سالار نيو
         دلير از تو گردد بهر جاى شير            سپهر از تو هرگز مگر داد سير
         ترا جاودان باد يزدان پناه            بكام تو گر داد خورشيد و ماه‏
         همه بنده كردى تو اين دوده را            ز تو يافتم پور گُم بوده را
         ز درد و غمان رستگان تويم            بايران كمر بستگان تويم‏
         بر اسبان نشستند يك سر مهان            گرازان بنزديك شاه جهان‏
         چو نزديك شهر جهاندار شاه            فراز آمد آن گرد لشكر پناه‏
         پذيره شدش نامدار جهان            نگهدار ايران و شاه مهان‏
         چو رستم بفر جهاندار شاه            نگه كرد كآمد پذيره براه‏
         پياده شد و برد پيشش نماز            غمى گشته از رنج و راه دراز
         جهاندار خسرو گرفتش ببر            كه اى دست مردى و جان هنر
         تهمتن سبك دست بيژن گرفت            چنانكش ز شاه و پدر بپذيرفت‏
         بياورد و بسپرد و بر پاى خاست            چنان پشت خمّيده را كرد راست‏
         از ان پس اسيران توران هزار            بياورد بسته بر شهريار
         برو آفرين كرد خسرو بمهر            كه جاويد بادا بكامت سپهر
         خنك زال كش بگذرد روزگار            بماند بگيتى ترا يادگار
         خجسته بر و بوم زابل كه شير            همى پروراند گوان و دلير
         خنك شهر ايران و فرخ گوان            كه دارند چون تو يكى پهلوان‏
         وزين هر سه برتر سر و بخت من            كه چون تو پرستد همى تخت من‏
         بخورشيد ماند همى كار تو            بگيتى پراگنده كردار تو
         بگيو آنگهى گفت شاه جهان            كه نيكست با كردگارت نهان‏
         كه بر دست رستم جهان آفرين            بتو داد پيروز پور گزين‏
         گرفت آفرين گيو بر شهريار            كه شادان بدى تا بود روزگار
         سر رستمت جاودان سبز باد            دل زال فرخ بدو باد شاد
                        [ جشن آراستن خسرو]
          بفرمود خسرو كه بنهيد خوان            بزرگان برتر منش را بخوان‏
         چو از خوان سالار برخاستند            نشستنگه مى بياراستند
                        شاهنامه، ص: 468
         فروزنده مجلس و ميگسار            نوازنده چنگ با پيش كار
         همه بر سران افسران گران            بزر اندرون پيكر از گوهران‏
         همه رخ چو ديباى رومى برنگ            خروشان ز چنگ و پرى زاده چنگ‏
         طبقهاى سيمين پر از مشك ناب            بپيش اندرون آبگيرى گلاب‏
         همى تافت از فرّ شاهنشهى            چو ماه دو هفته ز سرو سهى‏
         همه پهلوانان خسرو پرست            برفتند ز ايوان سالار مست‏
         بشبگير چون رستم آمد بدر            گشاده دل و تنگ بسته كمر
         بدستورىِ بازگشتن بجاى            همى زد هشيوار با شاه راى‏
         يكى دست جامه بفرمود شاه            گهر بافته با قبا و كلاه‏
         يكى جام پر گوهر شاهوار            صد اسب و صد اشتر بزين و ببار
         دو پنجَه پرى روى بسته كمر            دو پنجَه پرستار با طوق زر
         همه پيش شاه جهان كدخداى            بياورد و كردند يك سر بپاى‏
         همه رستم زابلى را سپرد            زمين را ببوسيد و برخاست گرد
         بسر بر نهاد آن كلاه كيان            ببست آن كيانى كمر بر ميان‏
         ابر شاه كرد آفرين و برفت            ره سيستان را بسيچيد تفت‏
         بزرگان كه بودند با او بهم            برزم و ببزم و بشادى و غم‏
         بر اندازه رويشان يك بيك هديه داد            از ايوان خسرو برفتند شاد
         چو از كار كردن بپردخت شاه            بآرام بنشست بر پيشگاه‏
         بفرمود تا بيژن آمدش پيش            سخن گفت زان رنج و تيمار خويش‏
         ازان تنگ زندان و رنج زوار            فراوان سخن گفت با شهريار
         و زان گردش روزگاران بد            همه داستان پيش خسرو بزد
         بپيچيد و بخشايش آورد سخت            ز درد و غم دخت گم بوده بخت‏
         بفرمود صد جامه ديباى روم            همه پيكرش گوهر و زرّ بوم‏
         يكى تاج و ده بدره دينار نيز            پرستنده و فرش و هر گونه چيز
         ببيژن بفرمود كاين خواسته            ببر سوى ترك روان كاسته‏
         برنجش مفرسا و سردش مگوى            نگر تا چه آوردى او را بروى‏
         تو با او جهان را بشادى گذار            نگه كن بدين گردش روزگار
         يكى را بر آرد بچرخ بلند            ز تيمار و دردش كند بى‏گزند
         و ز انجاش گردان برد سوى خاك            همه جاى بيمست و تيمار و باك‏
         هم آن را كه پرورده باشد بناز            بيفگند خيره بچاه نياز
         يكى را ز چاه آورد سوى گاه            نهد بر سرش بر ز گوهر كلاه‏
         جهان را ز كردار بد شرم نيست            كسى را برش آب و آزرم نيست‏
         هميشه بهر نيك و بد دسترس            و ليكن نجويد خود آزرم كس‏
         چنينست كار سراى سپنج            گهى ناز و نوش و گهى درد و رنج‏
         ز بهر درم تا نباشى بدرد            بى‏آزار بهتر دل رادمرد
         بدين كار بيژن سخن ساختم            بپيران و گودرز پرداختم‏
                        شاهنامه، ص: 469
                        داستان دوازده رخ‏
         جهان چون بزارى برآيد همى            بد و نيك روزى سرآيد همى‏
         چو بستى كمر بر در راه آز            شود كار گيتيت يك سر دراز
         بيك روى جستن بلندى سزاست            اگر در ميان دم اژدهاست‏
         و ديگر كه گيتى ندارد درنگ            سراى سپنجى چه پهن و چه تنگ‏
         پرستنده آز و جوياى كين            بگيتى ز كس نشنود آفرين‏
         چو سرو سهى گوژ گردد بباغ            بدو بر شود تيره روشن چراغ‏
         كند برگ پژمرده و بيخ سست            سرش سوى پستى گرايد نخست‏
         برويد ز خاك و شود باز خاك            همه جاى ترسست و تيمار و باك‏
         سرمايه مرد سنگ و خرد            ز گيتى بى‏آزارى اندر خورد
         در دانش و آنگهى راستى            گرين دو نيابى روان كاستى‏
         اگر خود بمانى بگيتى دراز            ز رنج تن آيد برفتن نياز
         يكى ژرف درياست بن ناپديد            در گنج رازش ندارد كليد
         اگر چند يابى فزون بايدت            همان خورده يك روز بگزايدت‏
         سه چيزت ببايد كزان چاره نيست            وزو بر سرت نيز پيغاره نيست‏
         خورى گر بپوشى وگر گسترى            سزد گر بديگر سخن ننگرى‏
         چو زين سه گذشتى همه رنج و آز            چه در آز پيچى چه اندر نياز
         چو دانى كه بر تو نماند جهان            چه پيچى تو زان جاى نوشين روان‏
         بخور آنچ دارى و بيشى مجوى            كه از آز كاهد همى آبروى‏
                        [ در خواندن افراسياب سپاه را]
          دل شاه تركان چنان كم شنود            هميشه برنج از پى آز بود
         ازان پس كه برگشت زان رزمگاه            كه رستم برو كرد گيتى سپاه‏
         بشد تازيان تا بخلّخ رسيد            بننگ از كيان شد سرش ناپديد
         بكاخ اندر آمد پر آزار دل            ابا كار دانان هشيار دل‏
         چو پيران و گرسيوز رهنمون            قراخان و چون شيده و گرسيون‏
         بر ايشان همه داستان برگشاد            گذشته سخنها همه كرد ياد
         كه تا بر نهادم بشاهى كلاه            مرا گشت خورشيد و تابنده ماه‏
         مرا بود بر مهتران دسترس            عنان مرا بر نتابيد كس‏
         ز هنگام رزم منوچهر باز            نبد دست ايران بتوران دراز
         شبيخون كند تا در خان من            از ايران بيازند بر جان من‏
         دلاور شد آن مردم نادلير            گوزن اندر آمد ببالين شير
         برين كينه گر كار سازيم زود            و گرنه بر آرند زين مرز دود
         سزد گر كنون گرد اين كشورم            سراسر فرستادگان گسترم‏
         ز تركان و ز چين هزاران هزار            كمر بستگان از در كارزار
         بياريم بر گرد ايران سپاه            بسازيم هر سو يكى رزمگاه‏
         همه موبدان راى هشيار خويش            نهادند با گفت سالار خويش‏
                        شاهنامه، ص: 470
         كه ما را ز جيحون ببايد گذشت            زدن كوس شاهى بران پهن دشت‏
         بآموى لشكر گهى ساختن            شب و روز نآسودن از تاختن‏
         كه آن جاى جنگست و خون ريختن            چه با گيو و با رستم آويختن‏
         سر افراز گردان گيرنده شهر            همه تيغ كين آب داده بزهر
         چو افراسياب آن سخنها شنود            برافروخت از بخت و شادى نمود
         ابر پهلوانان و بر موبدان            بكرد آفرينى برسم ردان‏
         نويسنده نامه را پيش خواند            سخنهاى بايسته چندى براند
         فرستادگان خواست از انجمن            بنزديك فغفور و شاه ختن‏
         فرستاد نامه بهر كشورى            بهر نامدارى و هر مهترى‏
         سپه خواست كانديشه جنگ داشت            ز بيژن بدان گونه دل تنگ داشت‏
         دو هفته بر آمد ز چين و ختن            ز هر كشورى شد سپاه انجمن‏
         چو درياى جوشان زمين بر دميد            چنان شد كه كس روز روشن نديد
         گله هرچ بودش ز اسبان يله            بشهر اندر آورد يك سر گله‏
         همان گنجها كز گه تور باز            پدر بر پسر بر همى داشت راز
         سر بدرها را گشادن گرفت            شب و روز دينار دادن گرفت‏
         چو لشكر سراسر شد آراسته            بدان بى‏نيازى شد از خواسته‏
         ز گردان گزين كرد پنجه هزار            همه رزم جويان سازنده كار
         بشيده كه بودش نبرده پسر            ز گردان جنگى بر آورده سر
         بدو گفت كين لشكر سرفراز            سپردم ترا راه خوارزم ساز
         نگهبان آن مرز خوارزم باش            هميشه كمر بسته رزم باش‏
         دگر پنجه از نامداران چين            بفرمود تا كرد پيران گزين‏
         بدو گفت تا شهر ايران برو            ممان رخت و مه تخت سالار نو
         در آشتى هيچ گونه مجوى            سخن جز بجنگ و بكينه مگوى‏
         كسى كو برد آب و آتش بهم            ابر هردوان كرده باشد ستم‏
         دو پر مايه بيدار و دو پهلوان            يكى پير و باهوش و ديگر جوان‏
         برفتند با پند افراسياب            بآرام پير و جوان بر شتاب‏
         ابا ترگ زرّين و كوپال و تيغ            خروشان بكردار غرنده ميغ‏                         [ فرستادن كى‏خسرو گودرز را به جنگ تورانيان‏]
          پس آگاهى آمد آمد بپيروز شاه            كه آمد ز توران بايران سپاه‏
         جفا پيشه بد گوهر افراسياب            ز كينه نيابد شب و روز خواب‏
         بر آورد خواهد همى سر ز ننگ            ز هر سو فرستاد لشكر بجنگ‏
         همى زهر سايد بنوك سنان            كه تابد مگر سوى ايران عنان‏
         سواران جنگى چو سيصد هزار            بجيحون همى كرد خواهد گذار
         سپاهى كه هنگام ننگ و نبرد            ز جيحون بگردون بر آورد گرد
         دليران بدرگاه افراسياب            ز بانگ تبيره نيابند خواب‏
         ز آواى شيپور و زخم دراى            تو گويى بر آيد همى دل ز جاى‏
         گر آيد بايران بجنگ آن سپاه            هژبر دلاور نيايد براه‏
         سر مرز توران بپيران سپرد            سپاهى فرستاد با او نه خرد
                        شاهنامه، ص: 471
         سوى مرز خوارزم پنجه هزار            كمر بسته رفت از در كارزار
         سپهدارشان شيده شير دل            كز آتش ستاند بشمشير دل‏
         سپاهى بكردار پيلان مست            كه با جنگ ايشان شود كوه پست‏
         چو بشنيد گفتار كارآگهان            پر انديشه بنشست شاه جهان‏
         بكاراگهان گفت كاى بخردان            من ايدون شنيدستم از موبدان‏
         كه چون ماه تركان بر آيد بلند            ز خورشيد ايرانش آيد گزند
         سيه مار كو را سر آيد بكوب            ز سوراخ پيچان شود سوى چوب‏
         چو خسرو ببيداد كارد درخت            بگردد برو پادشاهى و تخت‏
         همه موبدان را بر خويش خواند            شنيده سخن پيش ايشان براند
         نشستند با شاه ايران براز            بزرگان فرزانه و رزم ساز
         چو دستان سام و چو گودرز و گيو            چو شيدوش و فرهاد و رهّام نيو
         چو طوس و چو رستم يل پهلوان            فريبرز و شاپور شير دمان‏
         دگر بيژن گيو با گستهم            چو گرگين و چون زنگه و گژدهم‏
         جزين نامداران لشكر همه            كه بودند شاه جهان را رمه‏
         ابا پهلوانان چنين گفت شاه            كه تركان همى رزم جويند و گاه‏
         چو دشمن سپه كرد و شد تيز چنگ            ببايد بسيچيد ما را بجنگ‏
         بفرمود تا بوق با گاو دم            دميدند و بستند رويينه خم‏
         از ايوان بميدان خراميد شاه            بياراستند از بر پيل گاه‏
         بزد مهره در جام بر پشت پيل            زمين را تو گفتى بر اندود نيل‏
         هوا نيلگون شد زمين رنگ رنگ            دليران لشكر بسان پلنگ‏
         بچنگ اندرون گرز و دل پر ز كين            ز گردان چو درياى جوشان زمين‏
         خروشى بر آمد ز درگاه شاه            كه اى پهلوانان ايران سپاه‏
         كسى كو بسايد عنان و ركيب            نبايد كه يابد بخانه شكيب‏
         بفرمود كز روم و ز هندوان            سواران جنگى گزيده گوان‏
         دليران گردنكش از تازيان            بسيچيده جنگ شير ژيان‏
         كمر بسته خواهند سيصد هزار            ز دشت سواران نيزه‏گزار
         هر آن كو چهل روزه را نزد شاه            نيايد نبيند بسر بر كلاه‏
         پراگنده بر گرد كشور سوار            فرستاده با نامه شهريار
         دو هفته بر آمد بفرمان شاه            بجنبيد در پادشاهى سپاه‏
         ز لشكر همه كشور آمد بجوش            ز گيتى بر آمد سراسر خروش‏
         بشبگير گاه خروش خروس            ز هر سوى برخاست آواى كوس‏
         بزرگان هر كشورى با سپاه            نهادند سر سوى درگاه شاه‏
         در گنجهاى كهن باز كرد            سپه را درم دادن آغاز كرد
         همه لشكر از گنج و دينار شاه            بسر بر نهادند گوهر كلاه‏
         به برگستوان و بجوشن چو كوه            شدند انجمن لشكرى همگروه‏
         چو شد كار لشكر همه ساخته            وزيشان دل شاه پرداخته‏
         نخستين ازان لشكر نامدار            سواران شمشير زن سى هزار
                        شاهنامه، ص: 472
         گزين كرد خسرو برستم سپرد            بدو گفت كاى نامبردار گرد
         ره سيستان گير و بر كش بگاه            بهندوستان اندر آور سپاه‏
         ز غزنين برو تا براه برين            چو گردد ترا تاج و تخت و نگين‏
         چو آن پادشاهى شود يك سره            بآبشخور آيد پلنگ و بره‏
         فرامرز را ده كلاه و نگين            كسى كو بخواهد ز لشكر گزين‏
         بزن كوس رويين و شيپور و ناى            بكشمير و كابل فزون زين مپاى‏
         كه ما را سر از جنگ افراسياب            نيابد همى خورد و آرام و خواب‏
         الانان و غزدژ بلهراسب داد            بدو گفت كاى گرد خسرو نژاد
         برو با سپاهى بكردار كوه            گزين كن ز گردان لشكر گروه‏
         سواران شايسته كارزار            ببر تا برآرى ز دشمن دمار
         باشكش بفرمود تا سى هزار            دمنده هژبران نيزه‏گزار
         برد سوى خوارزم كوس بزرگ            سپاهى بكردار درنده گرگ‏
         زند بر در شهر خوارزم گاه            ابا شيده رزم زن كينه خواه‏
         سپاه چهارم بگودرز داد            چه مايه و را پند و اندرز داد
         كه رو با بزرگان ايران بهم            چو گرگين و چون زنگه و گستهم‏
         زواره فريبرز و فرهاد و گيو            گرازه سپهدار و رهّام نيو
         بفرمود بستن كمرشان بجنگ            سوى رزم توران شدن بى‏درنگ‏
         سپهدار گودرز كشوادگان            همه پهلوانان و آزادگان‏
         نشستند بر زين بفرمان شاه            سپهدار گودرز پيش سپاه‏
         بگودرز فرمود پس شهريار            چو رفتى كمر بسته كارزار
         نگر تا نيازى ببيداد دست            نگردانى ايوان آباد پست‏
         كسى كو بجنگت نبندد ميان            چنان ساز كش از تو نايد زيان‏
         كه نپسندد از ما بدى دادگر            سپنجست گيتى و ما بر گذر
         چو لشكر سوى مرز توران برى            مكن تيز دل را بآتش سرى‏
         نگر تا نجوشى بكردار طوس            نبندى بهر كار بر پيل كوس‏
         جهان ديده‏اى سوى پيران فرست            هشيوار و ز يادگيران فرست‏
         بپند فراوانش بگشاى گوش            برو چادر مهربانى بپوش‏
         بهر كار با هر كسى داد كن            ز يزدان نيكى دهش ياد كن‏
         چنين گفت سالار لشكر بشاه            كه فرمان تو برتر از شيد و ماه‏
         بدان سان شوم كم تو فرمان دهى            تو شاه جهاندارى و من رهى‏
         بر آمد خروش از در پهلوان            ز بانگ تبيره زمين شد نوان‏
         بلشكر گه آمد دمادم سپاه            جهان شد ز گرد سواران سياه‏
         بپيش سپاه اندرون پيل شست            جهان پست گشته ز پيلان مست‏
         و زان ژنده پيلان جنگى چهار            بياراسته از در شهريار
         نهادند بر پشتشان تخت زر            نشستنگه شاه با زيب و فر
         بگودرز فرمود تا بر نشست            بران تخت زر از بر پيل مست‏
         برانگيخت پيلان و برخاست گرد            مر آن را بنيك اخترى ياد كرد
                        شاهنامه، ص: 473
         كه از جان پيران برآريم دود            بران سان كه گرد پى پيل بود
                        [ پيام بردن گيو از گودرز نزد پيران‏]
          بى‏آزار لشكر بفرمان شاه            همى رفت منزل بمنزل سپاه‏
         چو گودرز نزديك زيبد رسيد            سران را ز لشكر همى برگزيد
         هزاران دليران خنجرگزار            ز گردان لشكر دلاور سوار
         از ايرانيان نامور ده هزار            سخن گوى و اندر خور كارزار
         سپهدار پس گيو را پيش خواند            همه گفته شاه با او براند
         بدو گفت كاى پور سالار سر            برافراخته سر ز بسيار سر
         گزين كردم اندر خورت لشكرى            كه هستند سالار هر كشورى‏
         بدان تا بنزديك پيران شوى            بگويى و گفتار او بشنوى‏
         بگويى بپيران كه من با سپاه            بزيبد رسيدم بفرمان شاه‏
         شناسى تو گفتار و كردار خويش            بى‏آزارى و رنج و تيمار خويش‏
         همه شهر توران بدى را ميان            ببستند با نامدار كيان‏
         فريدون فرخ كه با داغ و درد            ز گيتى بشد ديده پر آب زرد
         پر از درد ايران پر از داغ شاه            كه با سوك ايرج نتابيد ماه‏
         ز تركان تو تنها ازان انجمن            شناسى بمهر و وفا خويشتن‏
         دروغست بر تو همين نام مهر            نبينم بدلت اندر آرام مهر
         همانست كآن شاه آزرمجوى            مرا گفت با او همه نرم گوى‏
         ازان كو بكار سياوش رد            بيفگند يك روز بنياد بد
         بنزد منش دستگاهست نيز            ز خون پدر بى‏گناهست نيز
         گناهى كه تا اين زمان كرده‏اى            ز شاهان گيتى كه آزرده‏اى‏
         همى شاه بگذارد از تو همه            بدى نيكى انگارد از تو همه‏
         نبايد كه بر دست ما بر تباه            شوى بر گذشته فراوان گناه‏
         دگر كز پئ جنگ افراسياب            زمانه همى بر تو گيرد شتاب‏
         بزرگان ايران و فرزند من            بخوانند بر تو همه پند من‏
         سخن هرچ دانى بديشان بگوى            وزيشان هميدون سخن باز جوى‏
         اگر راست باشد دلت با زبان            گذشتى ز تيمار و رستى بجان‏
         بر و بوم و خويشانت آباد گشت            ز تيغ منت گردن آزاد گشت‏
         ور از تو پديدار آيد گناه            نماند بتو مُهر و تخت و كلاه‏
         نجويم برين كينه آرام و خواب            من و گرز و ميدان افراسياب‏
         كزو شاه ما را بكين خواستن            نبايد بسى لشكر آراستن‏
         مگر پند من سر بسر بشنوى            بگفتار هشيار من بگروى‏
         نخستين كسى كو پى افگند كين            بخون ريختن بر نوشت آستين‏
         بخون سياوش يازيد دست            جهانى ببيداد بر كرد پست‏
         بسان سگانش ازان انجمن            ببندى فرستى بنزديك من‏
         بدان تا فرستم بنزديك شاه            چه رويشان سر ستاند چه بخشد كلاه‏
         تو نشنيدى آن داستان بزرگ            كه شير ژيان آورَد پيش گرگ‏
         كه هر كو بخون كيان دست آخت            زمانه بجز خاك جايش نساخت‏
                        شاهنامه، ص: 474
         دگر هرچ از گنج نزديك تست            همه دشمن جان تاريك تست‏
         ز اسپان پر مايه و گوهران            ز ديبا و دينار و ز افسران‏
         ز ترگ و ز شمشير و برگستوان            ز خفتان و ز خنجر هندوان‏
         همه آلت لشكر و سيم و زر            فرستى بنزديك ما سر بسر
         ببيداد كز مردمان بستدى            فراز آوريدى ز دست بدى‏
         بدان باز خرّى مگر جان خويش            ازين در كنى زود درمان خويش‏
         چه اندر خور شهريارست ازان            فرستم بنزديك شاه جهان‏
         ببخشيم ديگر همه بر سپاه            بجاى مكافات كرده گناه‏
         و ديگر كه پور گزين ترا            نگهبان گاه و نگين ترا
         برادرت هر دو سران سپاه            كه هزمان برآرند گردن بماه‏
         چو هر سه بدين نامدار انجمن            گروگان فرستى بنزديك من‏
         بدان تا شوم ايمن از كار تو            برآرد درخت وفا بار تو
         تو نيز آنگهى برگزينى دو راه            يكى راه جويى بنزديك شاه‏
         ابا دودمان نزد خسرو شوى            بدان سايه مهر او بغنوى‏
         كنم با تو پيمان كه خسرو ترا            بخورشيد تابان برآرد سرا
         ز مهر دل او تو آگه ترى            كزو هيچ نايد جز از بهترى‏
         بشويى دل از مهر افراسياب            نبينى شب تيره او را بخواب‏
         گر از شاه تركان بترسى ز بد            نخواهى كه آيى بايران سزد
         بپرداز توران و بنشين بچاج            ببر تخت ساج و برافراز تاج‏
         ورت سوى افراسيابست راى            برو سوى او جنگ ما را مپاى‏
         اگر تو بخواهى بسيچيد جنگ            مرا زور شيرست و چنگ پلنگ‏
         بتركان نمانم من از تخت بهر            كمان من ابرست و بارانش زهر
         بسيچيده جنگ خيز اندر آى            گرت هست با شير درنده پاى‏
         چو صف بر كشد از دو رويه سپاه            گنهكار پيدا شد از بى‏گناه‏
         گرين گفته‏هاى مرا نشنوى            بفرجام كارت پشيمان شوى‏
         پشيمانى آنگه نداردت سود            كه تيغ زمانه سرت را درود
         بگفت اين سخن پهلوان با پسر            كه بر خوان بپيران همه در بدر
                        [ رفتن گيو به ويسه‏گرد به نزديك پيران‏]
          ز پيش پدر گيو شد تا ببلخ            گرفته بياد آن سخنهاى تلخ‏
         فرود آمد و كس فرستاد زود            بران سان كه گودرز فرموده بود
         همان شب سپاه اندر آورد گرد            برفت از در بلخ تا ويسه گرد
         كه پيران بدان شهر بد با سپاه            كه ديهيم ايران همى جست و گاه‏
         فرستاده چون سوى پيران رسيد            سپهدار پيران سپه را بديد
         بگفتند كآمد سوى بلخ گيو            ابا ويژگان سپهدار نيو
         چو بشنيد پيران برافراخت كوس            شد از سمّ اسبان زمين آبنوس‏
         ده و دو هزارش ز لكشر سوار            فراز آمد اندر خور كارزار
         از يشان دو بهره هم آنجا بماند            برفت و جهان ديدگان را بخواند
         بيامد چو نزديك جيحون رسيد            بگرد لب آب لشكر كشيد
                        شاهنامه، ص: 475
         بجيحون پر از نيزه ديوار كرد            چو با گيو گودرز ديدار كرد
         دو هفته شد اندر سخنشان درنگ            بدان تا نباشد ببيداد جنگ‏
         ز هر گونه گفتند و پيران شنيد            گنهكارى آمد ز تركان پديد
         بزرگان ايران زمان يافتند            بريشان بگفتار بشتافتند
         برافگند پيران هم اندر شتاب            نوندى بنزديك افراسياب‏
         كه گودرز كشوادگان با سپاه            نهاد از بر تخت گردان كلاه‏
         فرستاده آمد بنزديك من            گزين پور او مهتر انجمن‏
         مرا گوش و دل سوى فرمان تست            بپيمان روانم گروگان تست‏
         سخن چون بسالار تركان رسيد            سپاهى ز جنگ آوران برگزيد
         فرستاد نزديك پيران سوار            ز گردان شمشير زن سى هزار
         بدو گفت بردار شمشير كين            وزيشان بپرداز روى زمين‏
         نه گودرز بايد كه ماند نه گيو            نه فرهاد و گرگين نه رهّام نيو
         كه بر ما سپاه آمد از چار سوى            همى گاه توران كنند آرزوى‏
         جفاپيشه گشتم ازين پس بجنگ            نجويم بخون ريختن بر درنگ‏
         براى هشيوار و مردان مرد            برآرم ز كى‏خسرو اين بار گرد
         چو پيران بديد آن سپاه بزرگ            بخون تشنه هر يك بكردار گرگ‏
         برآشفت ازان پس كه نيرو گرفت            هنرها بشست از دل آهو گرفت‏
         جفا پيشه گشت آن دل نيكخوى            پر انديشه شد رزم كرد آروزى‏
         بگيو آنگهى گفت برخيز و رو            سوى پهلوان سپه باز شو
         بگويش كه از من تو چيزى مجوى            كه فرزانگان آن نبيند روى‏
         يكى آنكه از نامدار گوان            گروگان همى خواهى اين كى توان‏
         و ديگر كه گفتى سليح و سپاه            گرانمايه اسبان و تخت و كلاه‏
         برادر كه روشن جهان منست            گزيده پسر پهلوان منست‏
         همى گويى از خويشتن دور كن            ز بخرد چنين خام باشد سخن‏
         مرا مرگ بهتر ازان زندگى            كه سالار باشم كنم بندگى‏
         يكى داستان زد برين بر پلنگ            چو با شير جنگ آورش خاست جنگ‏
         بنام ار بريزى مرا گفت خون            به از زندگانى بننگ اندرون‏
         و ديگر كه پيغام شاه آمدست            بفرمان جنگم سپاه آمدست‏
         چو پاسخ چنين يافت برگشت گيو            ابا لشكرى نامبردار و نيو
         سپهدار چون گيو برگشت از وى            خروشان سوى جنگ بنهاد روى‏
         دمان از پس گيو پيران دلير            سپه را همى راند برسان شير
         بيامد چو پيش كنابد رسيد            بران دامن كوه لشكر كشيد                         [ رده بر كشيدن هر دو سپاه‏]
          چو گيو اندر آمد بپيش پدر            همى گفت پاسخ همه در بدر
         بگودرز گفت اندر آور سپاه            بجايى كه سازى همى رزمگاه‏
         كه او را همى آشتى راى نيست            بدلش اندرون داد را جاى نيست‏
         ز هر گونه با او سخن راندم            همه هرچ گفتى برو خواندم‏
         چو آمد پديدار از يشان گناه            هيونى برافگند نزديك شاه‏
                        شاهنامه، ص: 476
         كه گودرز و گيو اندر آمد بجنگ            سپه بايد ايدر مرا بى‏درنگ‏
         سپاه آمد از نزد افراسياب            چو ما بازگشتيم بگذاشت آب‏
         كنون كينه را كوس بر پيل بست            همى جنگ ما را كند پيش دست‏
         چنين گفت با گيو پس پهلوان            كه پيران بسيرى رسيد از روان‏
         همين داشتم چشم زان بد نهان            و ليكن بفرمان شاه جهان‏
         ببايست رفتن كه چاره نبود            دلش را كنون شهريار آزمود
         يكى داستان گفته بودم بشاه            چو فرمود لشكر كشيدن براه‏
         كه دل را ز مهر كسى بر گسل            كجا نيستش با زبان راست دل‏
         همه مهر پيران بتركان برست            بشويد همى شاه ازو پاك دست‏
         چو پيران سپاه از كنابد براند            بروز اندرون روشنايى نماند
         سواران جوشن وران صد هزار            ز تركان كمر بسته كارزار
         برفتند بسته كمرها بجنگ            همه نيزه و تيغ هندى بچنگ‏
         چو دانست گودرز كآمد سپاه            بزد كوس و آمد ز زيبد براه‏
         ز كوه اندر آمد بهامون گذشت            كشيدند لشكر بران پهن دشت‏
         بكردار كوه از دو رويه سپاه            ز آهن بسر بر نهاده كلاه‏
         بر آمد خروشيدن كرّ ناى            بجنبد همى كوه گفتى ز جاى‏
         ز زيبد همى تا كنابد سپاه            در و دشت از يشان كبود و سياه‏
         ز گرد سپه روز روشن نماند            ز نيزه هوا جز بجوشن نماند
         و ز آواز اسبان و گرد سپاه            بشد روشنايى ز خورشيد و ماه‏
         ستاره سنان بود و خورشيد تيغ            از آهن زمين بود و ز گرز ميغ‏
         بتوفيد ز آواز گردان زمين            ز ترگ و سنان آسمان آهنين‏
         چو گودرز توران سپه را بديد            كه بر سان دريا زمين بر دميد
         درفش از درفش و گروه از گروه            گسسته نشد شب بر آمد ز كوه‏
         چو شب تيره شد پيل پيش سپاه            فراز آوريدند و بستند راه‏
         برافروختند آتش از هر دو روى            از آواز گردان پر خاشجوى‏
         جهان سر بسر گفتى آهرمنست            بدامن بر از آستين دشمنست‏
         ز بانگ تبيره بسنگ اندرون            بدرّد دل اندر شب قيرگون‏
         سپيده برآمد ز كوه سياه            سپهدار ايران بپيش سپاه‏
         بآسوده اسب اندر آورد پاى            يلان را بهر سو همى ساخت جاى‏
         سپه را سوى ميمنه كوه بود            ز جنگ دليران بى‏اندوه بود
         سوى ميسره رود آب روان            چنان در خور آمد چو تن را روان‏
         پياده كه اندر خور كارزار            بفرمود تا پيش روى سوار
         صفى بر كشيدند نيزه وران            ابا گرزداران و كنداوران‏
         هميدون پياده بسى نيزه دار            چه با تركش و تير جوشن گذار
         كمانها فگنده ببازو درون            همى از جگرشان بجوشيد خون‏
         پس پشت ايشان سواران جنگ            كز آتش بخنجر ببردند رنگ‏
         پس پشت لشكر ز پيلان گروه            زمين از پى پيل گشته ستوه‏
                        شاهنامه، ص: 477
         درفش خجسته ميان سپاه            ز گوهر درفشان بكردار ماه‏
         ز پيلان زمين سر بسر پيلگون            ز گرد سواران هوا نيلگون‏
         درخشيدن تيغهاى بنفش            ازان سايه كاويانى درفش‏
         تو گفتى كه اندر شب تيره چهر            ستاره همى برفشاند سپهر
         بياراست لشكر بسان بهشت            بباغ وفا سرو كينه بكشت‏
         فريبرز را داد پس ميمنه            پس پشت لشكر حصار و بنه‏
         گرازه سر تخمه گيوگان            زواره نگهدار تخت كيان‏
         بيارى فريبرز برخاستند            بيك روى لشكر بياراستند
         برهّام فرمود پس پهلوان            كه اى تاج و تخت و خرد را روان‏
         برو با سواران سوى ميسره            نگه دار چنگال گرگ از بره‏
         بيفروز لشكرگه از فرّ خويش            سپه را همى دار در بر خويش‏
         بدان آبگون خنجر نيوسوز            چو شير ژيان با يلان رزم توز
         برفتند يارانش با او بهم            ز گردان لشكر يكى گستهم‏
         دگر گژدهم رزم را ناگزير            فروهل كه بگذارد از سنگ تير
         بفرمود با گيو تا دو هزار            برفتند برگستوانور سوار
         سپرد آن زمان پشت لشكر بدوى            كه بد جاى گردان پرخاش جوى‏
         برفتند با گيو جنگاوران            چو گرگين و چون زنگه شاوران‏
         درفشى فرستاد و سيصد سوار            نگهبان لشكر سوى رود بار
         هميدون فرستاد بر سوى كوه            درفشى و سيصد ز گردان گروه‏
         يكى ديده‏بان بر سر كوهسار            نگهبان روز و ستاره شمار
         شب و روز گردن برافراخته            ازان ديده گه ديده‏بان ساخته‏
         بجستى همى تا ز توران سپاه            پى مور ديدى نهاده براه‏
         ز ديده خروشيدن آراستى            بگفتى بگودرز و برخاستى‏
         بدان سان بياراست آن رزمگاه            كه رزم آرزو كرد خورشيد و ماه‏
         چو سالار شايسته باشد بجنگ            نترسد سپاه از دلاور نهنگ‏
         ازان پس بيامد بسالار گاه            كه دارد سپه را ز دشمن نگاه‏
         درفش دلافروز بر پاى كرد            سپه را بقلب اندرون جاى كرد
         سران را همه خواند نزديك خويش            پس پشت شيدوش و فرهاد پيش‏
         بدست چپش رزم ديده هجير            سوى راست كتماره شير گير
         ببستند ز آهن بگردش سراى            پس پشت پيلان جنگى بپاى‏
         سپهدار گودرزشان در ميان            درفش از برش سايه كاويان‏
         همى بستد از ماه و خورشيد نور            نگه كرد پيران بلشكر ز دور
         بدان ساز و آن لشكر آراستن            دل از ننگ و تيمار پيراستن‏
         در و دشت و كوه و بيابان سنان            عنان بافته سر بسر با عنان‏
         سپهدار پيران غمى گشت سخت            بر آشفت با تيره خورشيد بخت‏
         ازان پس نگه كرد جاى سپاه            نيامدش بر آرزو رزمگاه‏
         نه آوردگه ديد و نه جاى صف            همى برزد از خشم كف را بكف‏
                        شاهنامه، ص: 478
         برين گونه كآمد ببايست ساخت            چو سوى يلان چنگ بايست آخت‏
         پس از نامداران افراسياب            كسى كش سر از كينه گيرد شتاب‏
         گزين كرد شمشير زن سى هزار            كه بودند شايسته كارزار
         بهومان سپرد آن زمان قلبگاه            سپاهى هژبر اوژن و رزمخواه‏
         بخواند اندريمان و او خواست را            نهادِ چپ لشكر و راست را
         چپ لشكرش را بديشان سپرد            ابا سى هزار از دليران گرد
         چو لهّاك جنگى و فرشيدورد            ابا سى هزار از دليران مرد
         گرفتند بر ميمنه جايگاه            جهان سر بسر گشت ز آهن سياه‏
         چو زنگوله گرد و كلباد را            سپهرم كه بد روز فرياد را
         برفتند با نيزه ور ده هزار            بپشت سواران خنجرگزار
         برون رفت رويين رويينه تن            ابا ده هزار از يلان ختن‏
         بدان تا دران بيشه اندر چو شير            كمينگه كند با يلان دلير
         طلايه فرستاد بر سوى كوه            سپهدار ايران شود زو ستوه‏
         گر از رزمگه پى نهد پيشتر            و گر جنبد از خويشتن بيشتر
         سپهدار رويين بكردار شير            پس پشت او اندر آيد دلير
         همان ديده‏بان بر سر كوه كرد            كه جنگ سواران بى‏اندوه كرد
         ز ايرانيان گر سوارى ز دور            عنان تافتى سوى پيكار تور
         نگهبان ديده گرفتى خروش            همه رزمگاه آمدى زو بجوش‏
                        [ رفتن بيژن به نزد گيو و رزم خواستن‏]
          دو لشكر بروى اندر آورد روى            همه نامداران پرخاش جوى‏
         چنين ايستاده سه روز و سه شب            يكى را بگفتن نجنبيد لب‏
         همى گفت گودرز گر پشت خويش            سپارم بديشان نهم پاى پيش‏
         سپاه اندر آيد پس پشت من            نماند جز از باد در مشت من‏
         شب و روز بر پاى پيش سپاه            همى جست نيك اختر هور و ماه‏
         كه روزى كه آن روز نيك اخترست            كدامست و جنبش كرا بهترست‏
         كجا بر دمد باد روز نبرد            كه چشم سواران بپوشد بگرد
         بريشان بيابم مگر دستگاه            بكردار باد اندر آرم سپاه‏
         نهاده سپهدار پيران دو چشم            كه گودرز را دل بجوشد ز خشم‏
         كند پشت بر دشت و راند سپاه            سپاه اندر آرد بپشت سپاه‏
         بروز چهارم ز پيش سپاه            بشد بيژن گيو تا قلبگاه‏
         بپيش پدر شد همه جامه چاك            همى بآسمان بر پراگند خاك‏
         بدو گفت كاى باب كار آزماى            چه دارى چنين خيره ما را بپاى‏
         بپنجم فراز آمد اين روزگار            شب و روز آسايش آموزگار
         نه خورشيد شمشير گردان بديد            نه گردى بروى هوا بر دميد
         سواران بخفتان و خود اندرون            يكى را برَگ بر نجنبيد خون‏
         بايران پس از رستم نامدار            نبودى چو گودرز ديگر سوار
         چنين تا بيامد ز جنگ پشن            ازان كشتن و رزمگاه گشن‏
         بلاون كه چندان پسر كشته ديد            سر بخت ايرانيان گشته ديد
                        شاهنامه، ص: 479
         جگر خسته گشتست و گم كرده راه            نخواهد كه بيند همى رزمگاه‏
         بپيرانش بر چشم بايد فگند            نهادست سر سوى كوه بلند
         سپهدار كو ناشمرده سپاه            ستاره شمارد همى گرد ماه‏
         تو بشناس كاندر تنش نيست خون            شد از جنگ جنگاوران او زبون‏
         شگفت از جهان ديده گودرز نيست            كه او را روان خود برين مرز نيست‏
         شگفت از تو آيد مرا اى پدر            كه شير ژيان از تو جويد هنر
         دو لشكر همى بر تو دارند چشم            يكى تيز كن مغز و بفروز خشم‏
         كنون چون جهان گرم و روشن هوا            بگيرد همى رزم لشكر نوا
         چو اين روزگار خوشى بگذرد            چو پولاد روى زمين بفسرد
         چو بر نيزه‏ها گردد افسرده چنگ            پس پشت تيغ آيد و پيش سنگ‏
         كه آيد ز گردان بپيش سپاه            كه آورد گيرد بدين رزمگاه‏
         ور ايدونك ترسد همى از كمين            ز جنگ سواران و مردان كين‏
         بمن داد بايد سوارى هزار            گزين من اندر خور كارزار
         بر آريم گرد از كمينگاهشان            سر افشان كنيم از بر ماهشان‏
         ز گفتار بيژن بخنديد گيو            بسى آفرين كرد بر پور نيو
         بدادار گفت از تو دارم سپاس            تو دادى مرا پور نيكى شناس‏
         همش هوش دادى و هم زور كين            شناساى هر كار و جوياى دين‏
         بمن بازگشت اين دلاور جوان            چنانچون بود بچه پهلوان‏
         چنين گفت مر جفت را نرّه شير            كه فرزند ما گر نباشد دلير
         ببرّيم ازو مهر و پيوند پاك            پدرش آب دريا بود مام خاك‏
         و ليكن تو اى پور چيره سخن            زبان بر نيا بر گشاده مكن‏
         كه او كارديدست و داناترست            برين لشكر نامور مهترست‏
         كسى كو بود سوده كارزار            نبايد بهر كارش آموزگار
         سواران ما گر ببار اندرند            نه تركان برنگ و نگار اندرند
         همه شور بختند و برگشته سر            همه ديده پر خون و خسته جگر
         همى خواهد اين باب كارآزماى            كه تركان بجنگ اندر آرند پاى‏
         پس پشتشان دور ماند ز كوه            برد لشكر كينه ور همگروه‏
         ببينى تو گوپال گودرز را            كه چون بر نوردد همى مرز را
         و ديگر كجا ز اختر نيك و بد            همى گردش چرخ را بشمرد
         چو پيش آيد آن روزگار بهى            كند روى گيتى ز تركان تهى‏
         چنين گفت بيژن بپيش پدر            كه اى پهلوان جهان سر بسر
         خجسته نيا را گر اينست راى            سزد گر نداريم رومى قباى‏
         شوم جوشن و خود بيرون كنم            بمى روى پژمرده گلگون كنم‏
         چو آيم جهان پهلوان را بكار            بيايم كمر بسته كارزار
                        [ دستور نبرد خواستن هومان از پيران‏]
          و زان لشكر ترك هومان دلير            بپيش برادر بيامد چو شير
         كه اى پهلوان رد افراسياب            گرفت اندرين دشت ما را شتاب‏
         بهفتم فراز آمد اين روزگار            ميان بسته در جنگ چندين سوار
                        شاهنامه، ص: 480
         از آهن ميان سوده و دل ز كين            نهاده دو ديده بايران زمين‏
         چه دارى بروى اندر آورده روى            چه انديشه دارى بدل در بگوى‏
         گرت راى جنگست جنگ آزماى            ورت راى برگشتن ايدر مپاى‏
         كه ننگست ازين بر تو اى پهلوان            بدين كار خندند پير و جوان‏
         همان لشكرست اين كه از ما بجنگ            برفتند و رفته ز روى آب و رنگ‏
         كزيشان همه رزمگه كشته بود            زمين سر بسر رود خون گشته بود
         نه زين نامداران سوارى كمست            نه آن دوده را پهلوان رستمست‏
         گرت آرزو نيست خون ريختن            نخواهى همى لشكر انگيختن‏
         ز جنگ آوران لشكرى برگزين            بمن ده تو بنگر كنون رزم و كين‏
         چو بشنيد پيران ز هومان سخن            بدو گفت مشتاب و تندى مكن‏
         بدان اى برادر كه اين رزمخواه            كه آمد چنين پيش ما با سپاه‏
         گزين بزرگان كى‏خسروست            سر نامداران هر پهلوست‏
         يكى آنك كى‏خسرو از شاه من            بدو سر فرازد بهر انجمن‏
         و ديگر كه از پهلوانان شاه            ندانم چو گودرز كس را بجاه‏
         بگردن فرازى و مردانگى            براى هشيوار و فرزانگى‏
         سديگر كه پر داغ دارد جگر            پر از خون دل از درد چندان پسر
         كه از تن سرانشان جدا مانده‏ايم            زمين را بخون گرد بنشانده‏ايم‏
         كنون تا بتنش اندرون جان بود            برين كينه چون مار پيچان بود
         چهارم كه لشكر ميان دو كوه            فرود آوريدست و كرده گروه‏
         ز هر سو كه پويى بدو راه نيست            بر انديش كين رنج كوتاه نيست‏
         بكوشيد بايد بدان تا مگر            ازان كوه پايه بر آرند سر
         مگر مانده گردند و سستى كنند            بجنگ اندرون پيش دستى كنند
         چو از كوه بيرون كند لشكرش            يكى تير باران كنم بر سرش‏
         چو ديوار گرد اندر آريمشان            چو شير ژيان در بر آريمشان‏
         بريشان بگردد همه كام ما            برآيد بخورشيد بر نام ما
         تو پشت سپاهى و سالار شاه            برآورده از چرخ گردان كلاه‏
         كسى كو بنام بلندش نياز            نباشد چه گردد همى گرد آز
         و ديگر كه از نامداران جنگ            نيايد كسى نزد ما بى‏درنگ‏
         ز گردان كسى را كه بى‏نام تر            ز جنگ سواران بى‏آرام تر
         ز لشكر فرستد بپيشت بكين            اگر بر نوردى برو بر زمين‏
         ترا نام ازان بر نيايد بلند            بايرانيان نيز نايد گزند
         وگر بر تو بر دست يابد بخون            شوند اين دليران تركان زبون‏
         نگه كرد هومان بگفتار اوى            همى خيره دانست پيكار اوى‏
         چنين داد پاسخ كز ايران سوار            نباشد كه با من كند كارزار
         ترا خود همين مهربانيست خوى            مرا كارزار آمدست آرزوى‏
         و گر كت بكين جستن آهنگ نيست            بدلت اندرون آتش جنگ نيست‏
         كنم آنچ بايد بدين رزمگاه            نمايم هنرها بايران سپاه‏                         شاهنامه، ص: 481
         شوم چرمه گام‏زن زين كنم            سپيده دمان جستن كين كنم‏
                        [ رزم خواستن هومان از رهام‏]
          نشست از بر زين سپيده دمان            چو شير ژيان با يكى ترجمان‏
         بيامد بنزديك ايران سپاه            پر از جنگ دل سر پر از كين شاه‏
         چو پيران بدانست كو شد بجنگ            برو بر جهان گشت ز اندوه تنگ‏
         بجوشيدش از درد هومان جگر            يكى داستان ياد كرد از پدر
         كه دانا بهر كار سازد درنگ            سر اندر نيارد بپيكار و ننگ‏
         سبكسار تندى نمايد نخست            بفرجام كار انده آرد درست‏
         زبانى كه اندر سرش مغز نيست            اگر در بارد همان نغز نيست‏
         چو هومان بدين رزم تندى نمود            ندانم چه آرد بفرجام سود
         جهان داورش باد فرياد رس            جز اويش نبينم همى يار كس‏
         چو هومان ويسه بدان رزمگاه            كه گودرز كشواد بد با سپاه‏
         بيامد كه جويد ز گردان نبرد            نگهبان لشكر بدو باز خورد
         طلايه بيامد بر ترجمان            سواران ايران همه بد گمان‏
         بپرسيد كين مرد پرخاش جوى            بخيره بدشت اندر آورده روى‏
         كجا رفت خواهد همى چون نوند            بچنگ اندرون گرز و بر زين كمند
         بايرانيان گفت پس ترجمان            كه آمد گه گرز و تير و كمان‏
         كه اين شير دل نامبردار مرد            همى با شما كرد خواهد نبرد
         سر ويسگانست هومان بنام            كه تيغش دل شير دارد نيام‏
         چو ديدند ايرانيان گرز اوى            كمر بستن خسروى برز اوى‏
         همه دست نيزه‏گزاران ز كار            فرو ماند از فرّ آن نامدار
         همه يك سره بازگشتند ازوى            سوى ترجمانش نهادند روى‏
         كه رو پيش هومان بتركى زبان            همه گفته ما برو بر بخوان‏
         كه ما را بجنگ تو آهنگ نيست            ز گودرز دستورى جنگ نيست‏
         اگر جنگ جويد گشادست راه            سوى نامور پهلوان سپاه‏
         ز سالار گردان و گردنكشان            بهومان بدادند يك يك نشان‏
         كه گردان كجايند و مهتر كجاست            كه دارد چپ لشكر و دست راست‏
         و زان پس هيونى تگاور دمان            طلايه بر افگند زى پهلوان‏
         كه هومان ازان رزمگه چون پلنگ            سوى پهلوان آمد ايدر بجنگ‏
         چو هومان ز نزد سواران برفت            بيامد بنزديك رهّام تفت‏
         و زان جا خروشى بر آورد سخت            كه اى پور سالار بيدار بخت‏
         چپ لشكر و چنگ شيران توى            نگهبان سالار ايران توى‏
         بجنبان عنان اندرين رزمگاه            ميان دو صف بر كشيده سپاه‏
         بآورد با من ببايدت گشت            سوى رود خواهى و گر سوى دشت‏
         وگر تو نيايى مگر گستهم            بيايد دمان با فروهل بهم‏
         كه جويد نبردم ز جنگاوران            بتيغ و سنان و بگرز گران‏
         هر آن كس كه پيش من آيد بكين            زمانه برو بر نوردد زمين‏
         وگر تيغ ما را ببيند بجنگ            بدرّد دل شير و چرم پلنگ‏
                        شاهنامه، ص: 482
         چنين داد رهّام پاسخ بدوى            كه اى نامور گرد پرخاش جوى‏
         ز تركان ترا بخرد انگاشتم            ازين سان كه هستى نپنداشتم‏
         كه تنها بدين رزمگاه آمدى            دلاور بپيش سپاه آمدى‏
         بر آنى كه اندر جهان تيغ دار            نبندد كمر چون تو ديگر سوار
         يكى داستان از كيان ياد كن            ز فام خرد گردن آزاد كن‏
         كه هر كو بجنگ اندر آيد نخست            ره بازگشتن ببايدش جست‏
         از اينها كه تو نام بردى بجنگ            همه جنگ را تيز دارند چنگ‏
         و ليكن چو فرمان سالار شاه            نباشد نسازد كسى رزمگاه‏
         اگر جنگ گردان بجويى همى            سوى پهلوان چون بپويى همى‏
         ز گودرز دستورى جنگ خواه            پس از ما بجنگ اندر آهنگ خواه‏
         بدو گفت هومان كه خيره مگوى            بدين روى با من بهانه مجوى‏
         تو اين رزم را جاى مردان گزين            نه مرد سوارانى و دشت كين‏
                        [ رزم خواستن هومان از فريبرز]
          و ز آنجا بقلب سپه بر گذشت            دمان تا بدان روى لشكر گذشت‏
         بنزد فريبرز با ترجمان            بيامد بكردار باد دمان‏
         يكى بر خروشيد كاى بد نشان            فرو برده گردن ز گردنكشان‏
         سواران و پيلان و زرينه كفش            ترا بود با كاويانى درفش‏
         بتركان سپردى بروز نبرد            يلانت بايران نخوانند مرد
         چو سالار باشى شوى زير دست            كمر بندگى را ببايدت بست‏
         سياوش رد را برادر توى            بگوهر ز سالار برتر توى‏
         تو باشى سزاوار كين خواستن            بكينه ترا بايد آراستن‏
         يكى با من اكنون بآوردگاه            ببايدت گشتن بپيش سپاه‏
         بخورشيد تابان بر آيدت نام            كه پيش من اندر گذارى تو گام‏
         و گر تو نيايى بجنگم رواست            زواره گرازه نگر تا كجاست‏
         كسى را ز گردان بپيش من آر            كه باشد ز ايرانيان نامدار
         چنين داد پاسخ فريبرز باز            كه با شير درّنده كينه مساز
         چنينست فرجام روز نبرد            يكى شاد و پيروز و ديگر بدرد
         بپيروزى اندر بترس از گزند            كه يكسان نگردد سپهر بلند
         درفش ار ز من شاه بستد رواست            بدان داد پيلان و لشكر كه خواست‏
         بكين سياوش پس از كى‏قباد            كسى كو كلاه مهى بر نهاد
         كمر بست تا گيتى آباد كرد            سپهدار گودرز كشواد كرد
         هميشه بپيش كيان كينه خواه            پدر بر پدر نيو و سالار شاه‏
         و ديگر كه از گرز او بى‏گمان            سر آيد بسالارتان بر زمان‏
         سپه را بدويست فرمان جنگ            بدو باز گردد همه نام و ننگ‏
         اگر با توَم جنگ فرمان دهد            دلم پر ز دردست درمان دهد
         ببينى كه من سر چگونه ز ننگ            بر آرم چو پاى اندر آرم بجنگ‏
         چنين پاسخش داد هومان كه بس            بگفتار بينم ترا دسترس‏
         بدين تيغ كاندر ميان بسته‏اى            گيا بر كه از جنگ خود رسته‏اى‏
                        شاهنامه، ص: 483
         بدين گرز جويى همى كارزار            كه بر ترگ و جوشن نيايد بكار
                        [ رزم خواستن هومان از گودرز]
          و ز آنجا بدان خيرگى بازگشت            تو گفتى مگر شير بد ساز گشت‏
         كمر بسته كين آزادگان            بنزديك گودرز كشوادگان‏
         بيامد يكى بانگ برزد بلند            كه اى بر منش مهتر ديو بند
         شنيدم همه هرچ گفتى بشاه            و زان پس كشيدى سپه را براه‏
         چنين بود با شاه پيمان تو            بپيران سالار فرمان تو
         فرستاده كامد بتوران سپاه            گزين پور تو گيو لشكر پناه‏
         ازان پس كه سوگند خوردى بماه            بخورشيد و ماه و بتخت و كلاه‏
         كه گر چشم من در گه كارزار            بپيران بر افتد برآرم دمار
         چو شير ژيان لشكر آراستى            همى بآرزو جنگ ما خواستى‏
         كنون از پس كوه چون مستمند            نشستى بكردار غرم نژند
         بكردار نخچير كز شرزه شير            گريزان و شير از پس اندر دلير
         گزيند ببيشه درون جاى تنگ            نجويد ز تيمار جان نام و ننگ‏
         يكى لشكرت را بهامون گذار            چه دارى سپاه از پس كوهسار
         چنين بود پيمانت با شهريار            كه بر كينه گه كوه گيرى حصار
         بدو گفت گودرز كانديشه كن            كه باشد سزا با تو گفتن سخن‏
         چو پاسخ بيابى كنون ز انجمن            به بى‏دانشى بر نهى اين سخن‏
         تو بشناس كز شاه فرمان من            همين بود سوگند و پيمان من‏
         كنون آمدم با سپاهى گران            از ايران گزيده دلاور سران‏
         شما هم بكردار روباه پير            ببيشه در از بيم نخچير گير
         همى چاره سازيد و دستان و بند            گريزان ز گرز و سنان و كمند
         دليرى مكن جنگ ما را مخواه            كه روباه با شير نايد براه‏
         چو هومان ز گودرز پاسخ شنيد            چو شير اندران رزمگه بر دميد
         بگودرز گفت ار نيايى بجنگ            تو با من نه زانست كايدت ننگ‏
         ازان پس كه جنگ پشن ديده‏اى            سر از رزم تركان بپيچيده‏اى‏
         بلاون بجنگ آزمودى مرا            بآوردگه بر ستودى مرا
         ار ايدونك هست اينك گويى همى            وزين كينه كردار جويى همى‏
         يكى بر گزين از ميان سپاه            كه با من بگردد بآوردگاه‏
         كه من از فريبرز و رهّام جنگ            بجستم بسان دلاور پلنگ‏
         بگشتم سراسر همه انجمن            نيامد ز گردان كسى پيش من‏
         بگودرز بد بند پيكارشان            شنيدن نه ارزيد گفتارشان‏
         تو آنى كه گويى بروز نبرد            بخنجر كنم لاله بر كوه زرد
         يكى با من اكنون بدين رزمگاه            بگرد و بگرز گران كينه خواه‏
         فراوان پسر دارى اى نامور            همه بسته بر جنگ ما بر كمر
         يكى را فرستى بر من بجنگ            اگر جنگ جويى چه جويى درنگ‏
         پس انديشه كرد اندران پهلوان            كه پيشش كه آيد بجنگ از گوان‏
         گر از نامداران هژبرى دمان            فرستم بنزديك اين بد گمان‏
                        شاهنامه، ص: 484
         شود كشته هومان برين رزمگاه            ز تركان نيايد كسى كينه خواه‏
         دل پهلوانش بپيچد بدرد            ازان پس بتندى نجويد نبرد
         سپاهش بكوه كنابد شود            بجنگ اندرون دست ما بد شود
         ور از نامداران اين انجمن            يكى كم شود گم شود نام من‏
         شكسته شود دل گوان را بجنگ            نسازند زان پس بجايى درنگ‏
         همان به كه با او نسازيم كين            برو بر ببنديم راه كمين‏
         مگر خيره گردند و جويند جنگ            سپاه اندر آرند زان جاى تنگ‏
         چنين داد پاسخ بهومان كه رو            بگفتار تندى و در كار نو
         چو در پيش من برگشادى زبان            بدانستم از آشكارت نهان‏
         كه كس را ز تركان نباشد خرد            كز انديشه خويش رامش برد
         ندانى كه شير ژيان روز جنگ            نيالايد از بن بروباه چنگ‏
         و ديگر دو لشكر چنين ساخته            همه باد پايان سر افراخته‏
         بكينه دو تن پيش سازند جنگ            همه نامداران بخايند چنگ‏
         سپه را همه پيش بايد شدن            بانبوه زخمى ببايد زدن‏
         تو اكنون سوى لشكرت باز شو            بر افراز گردن بسالار نو
         كز ايرانيان چند جستم نبرد            نزد پيش من كس جز از باد سرد
         بدان رزمگه بر شود نام تو            ز پيران بر آيد همه كام تو
         بدو گفت هومان ببانگ بلند            كه بى‏كردنِ كار گفتار چند
         يكى داستان زد جهاندار شاه            بياد آورم اندرين كينه گاه‏
         كه تخت كيان جست خواهى مجوى            چو جويى از آتش مبر تاب روى‏
         ترا آرزو جنگ و پيكار نيست            و گر گل چنى راه بى‏خار نيست‏
         ندارى ز ايران يكى شير مرد            كه با من كند پيش لشكر نبرد
         بچاره همى باز گردانييم            نگيرم فريبت اگر دانييم‏
         همه نامداران پرخاش جوى            بگودرز گفتند كاينست روى‏
         كه از ما يكى را بآوردگاه            فرستى بنزديك او كينه خواه‏
         چنين داد پاسخ كه امروز روى            ندارد شدن جنگ را پيش اوى‏
         چو هومان ز گودرز برگشت چير            بر آشفت برسان شير دلير
         بخنديد و روى از سپهبد بتافت            سوى روزبانان لشكر شتافت‏
         كمان را بزه كرد و زيشان چهار            بيفگند ز اسب اندران مرغزار
         چو آن روزبانان لشكر ز دور            بديدند زخم سر افراز تور
         رهش باز دادند و بگريختند            بآورد با او نياويختند
         ببالا بر آمد بكردار مست            خروشش همى كوه را كرد پست‏
         همى نيزه برگاشت بر گرد سر            كه هومان ويسه است پيروز گر
         خروشيدن ناى رويين ز دشت            بر آمد چو نيزه ز بالا بگشت‏
         ز شادى دليران توران سپاه            همى ترگ سودند بر چرخ ماه‏
         چو هومان بيامد بدان چيرگى            بپيچيد گودرز زان چيرگى‏
         سپهبد پر از شرم گشته دژم            گرفته برو خشم و تندى ستم‏
                        شاهنامه، ص: 485
         بننگ از دليران بپالود خوى            سپهبد يكى اختر افگند پى‏
         كزيشان بُد اين پيش دستى بخون            بدانند و هم بر بدى رهنمون‏
         ازان پس بگردنكشان بنگريد            كه تا جنگ او را كه آيد پديد
                        [ آگاه شدن بيژن از كردار هومان‏]
          خبر شد ببيژن كه هومان چو شير            بپيش نياى تو آمد دلير
         چو بشنيد بيژن بر آشفت سخت            بخشم آمد آن شير پنجه ز بخت‏
         بفرمود تا برنهادند زين            بران پيل تن ديزه دور بين‏
         بپوشيد رومى زره جنگ را            يكى تنگ بر بست شبرنگ را
         بپيش پدر شد پر از كيميا            سخن گفت با او ز بهر نيا
         چنين گفت مر گيو را كاى پدر            بگفتم ترا من همه در بدر
         كه گودرز را هوش كمتر شدست            بآيين نبينى كه ديگر شدست‏
         دلش پر نهيبست و پر خون جگر            ز تيمار و ز درد چندان پسر
         كه از تن سرانشان جدا كرده ديد            بدان رزمگه جمله افگنده ديد
         نشان آنك تركى بيامد دلير            ميان دليران بكردار شير
         بپيش نيا رفت نيزه بدست            همى بر خروشيد بر سان مست‏
         چنان بد كزين لشكر نامدار            سوارى نبود از در كارزار
         كه او را بنيزه بر افراختى            چو بر با بزن مرغ بر ساختى‏
         تو اى مهربان باب بسيار هوش            دو كتفم بدرع سياوش بپوش‏
         نشايد جز از من كه سازم نبرد            بدان تا برآرم ز مرديش گرد
         بدو گفت گيو اى پسر هوش دار            بگفتار من سر بسر گوش دار
         ترا گفته بودم كه تندى مكن            ز گودرز بر بد مگردان سخن‏
         كه او كار ديده‏ست و داناترست            بدين لشكر نامور مهترست‏
         سواران جنگى بپيش اندرند            كه بر كينه گه پيل را بشكرند
         نفرمود با او كسى را نبرد            جوانى مگر مر ترا خيره كرد
         كه گردن بدين سان بر افراختى            بدين آرزو پيش من تاختى‏
         نيم من بدين كار همداستان            مزن نيز پيشم چنين داستان‏
         بدو گفت بيژن كه گر كام من            نجويى نخواهى مگر نام من‏
         شوم پيش سالار بسته كمر            زنم دست بر جنگ هومان ببر
         و زانجا بزد اسب و برگاشت روى            بنزديك گودرز شد پوى پوى‏
         ستايش كنان پيش او شد بدرد            هم اين داستان سر بسر ياد كرد
         كه اى پهلوان جهاندار شاه            شناساى هر كار و زيباى گاه‏
         شگفتى همى بينم از تو يكى            و گر چند هستم بهوش اندكى‏
         كزين رزمگه بوستان ساختى            دل از كين تركان بپرداختى‏
         شگفتى‏تر آنك از ميان سپاه            يكى ترك بدبخت گم كرده راه‏
         بيامد كه يزدان نيكى كنش            همى بد سگاليد با بد تنش‏
         بياوردش از پيش توران سپاه            بدان تا بدست تو گردد تباه‏
         بدام آمده گرگ برگاشتى            ندانم كزين خود چه پنداشتى‏
         تو دانى كه گر خون او بى‏درنگ            بريزند پيران نيايد بجنگ‏                         شاهنامه، ص: 486
         مپندار كو كينه بيش آورد            سپه را برين دشت پيش آورد
         من اينك بخون چنگ را شسته‏ام            همان جنگ او را كمر بسته‏ام‏
         چو دستور باشد مرا پهلوان            شوم پيش او چون هژبر دمان‏
         بفرمايد اكنون سپهبد بگيو            مگر كان سليح سياوش نيو
         دهد مر مرا خود و رومى زره            ز بند زره بر گشايد گره‏
         چو بشنيد گودرز گفتار اوى            بديد آن دل و راى هشيار اوى‏
         ز شادى برو آفرين كرد سخت            كه از تو مگر داد جاويد بخت‏
         تو تا بر نشستى بزين پلنگ            نهنگ از دم آسود و شيران ز جنگ‏
         بهر كارزار اندر آيى دلير            بهر جنگ پيروز باشى چو شير
         نگه كن كه با او بآوردگاه            توانى شدن زان پس آورد خواه‏
         كه هومان يكى بد كنش ريمنست            بآورد و جنگ او چو آهرمنست‏
         جوانى و ناگشته بر سر سپهر            ندارى همى بر تن خويش مهر
         بمان تا يكى رزم ديده هژبر            فرستم بجنگش بكردار ابر
         برو تير باران كند چون تگرگ            بسر بر بدوزدش پولاد ترگ‏
         بدو گفت بيژن كه اى پهلوان            هنرمند باشد دلير و جوان‏
         مرا گر بديدى برزم فرود            ز سر باز بايد كنون آزمود
         بجنگ پشن بر نوشتم زمين            نبيند كسى پشت من روز كين‏
         مرا زندگانى نه اندر خورست            گر از ديگرانم هنر كمترست‏
         و گر باز دارى مرا زين سخن            بدان روى كآهنگ هومان مكن‏
         بنالم من از پهلوان پيش شاه            نخواهم كمر زان سپس نه كلاه‏
         بخنديد گودرز و زو شاد شد            بسان يكى سرو آزاد شد
         بدو گفت نيك اختر و بخت گيو            كه فرزند بيند همى چون تو نيو
         تو تا چنگ را باز كردى بجنگ            فرو ماند از جنگ چنگ پلنگ‏
         ترا دادم اين رزم هومان كنون            مگر بخت نيكت بود رهنمون‏
         گر اين اهرمن را بدست تو هوش            برايد بفرمان يزدان بكوش‏
         بنام جهاندار يزدان ما            بپيروزى شاه و گردان ما
         بگويم كنون گيو را كان زره            كه بيژن همى خواهد او را بده‏
         گر ايدونك پيروز باشى بروى            ترا بيشتر نزد من آبروى‏
         ز فرهاد و گيوت برآرم بجاه            بگنج و سپاه و بتخت و كلاه‏
         بگفت اين سخن با نبيره نيا            نبيره پر از بند و پر كيميا
         پياده شد از اسب و روى زمين            ببوسيد و بر باب كرد آفرين‏
         بخواند آن زمان گيو را پهلوان            سخن گفت با او ز بهر جوان‏
         و زان خسروانى زره ياد كرد            كجا خواست بيژن ز بهر نبرد
         چنين داد پاسخ پدر را پسر            كه اى پهلوان جهان سر بسر
         مرا هوش و جان و جهان اين يكيست            بچشمم چنين جان او خوار نيست‏
         بدو گفت گودرز كاى مهربان            جز اين برد بايد بوى بر گمان‏
         كه هر چند بيژن جوانست و نو            بهر كار دارد خرد پيش رو
                        شاهنامه، ص: 487
         و ديگر كه اين جاى كين جستنست            جهان را ز آهرمنان شستنست‏
         بكين سياوش بفرمان شاه            نشايد بپيوند كردن نگاه‏
         و گر بارد از ابر پولاد تيغ            نشايد كه داريم ما جان دريغ‏
         نشايد شكستن دلش را بجنگ            بپوشيدنش جامه نام و ننگ‏
         كه چون كاهلى پيشه گيرد جوان            بماند منش پست و تيره روان‏
         چو پاسخ چنين يافت چاره نبود            يكى با پسر نيز بند آزمود
         بگودرز گفت اى جهان پهلوان            بجايى كه پيكار خيزد بجان‏
         مرا خود شب و روز كارست پيش            چرا داد بايد مرا جان خويش‏
         نه فرزند بايد نه گنج و سپاه            نه آزرم سالار و فرمان شاه‏
         اگر جنگ جويد سليحش كجاست            زره دارد از من چه بايدش خواست‏
         چنين گفت پيش پدر رزمساز            كه ما را بدرع تو نايد نياز
         برانى كه اندر جهان سر بسر            بدرع تو جويند مردان هنر
         چو درع سياوش نباشد بجنگ            نجويند گردنكشان نام و ننگ‏
         بر انگيخت اسب از ميان سپاه            كه آيد ز لشكر بآوردگاه‏
                        [ دادن گيو زره سياوش را به بيژن‏]
          چو از پيش گودرز شد ناپديد            دل گيو ز اندوه او بر دميد
         پشيمان شد از درد دل خون گريست            نگر تا غم و مهر فرزند چيست‏
         يكى بآسمان بر فرازيد سر            پر از خون دل از درد خسته جگر
         بدادار گفت ار جهان داورى            يكى سوى اين خسته دل بنگرى‏
         نسوزى تو از جان بيژن دلم            كه ز آب مژه تا دل اندر گلم‏
         بمن باز بخشش تو اى كردگار            بگردان ز جانش بد روزگار
         بيامد پر انديشه دل پهلوان            پر از خون دل از بهر رفته جوان‏
         بدل گفت خيره بيازردمش            چرا خواسته پيش ناوردمش‏
         گر او را ز هومان بد آيد بسر            چبايد مرا درع و تيغ و كمر
         بمانم پر از حسرت و درد و خشم            پر از آرزو دل پر از آب چشم‏
         و زانجا دمان هم بكردار گرد            بپيش پسر شد بجاى نبرد
         بدو گفت ما را چه دارى بتنگ            همى تيزى آرى بجاى درنگ‏
         سيه مار چندان دمد روز جنگ            كه از ژرف دريا بر آيد نهنگ‏
         درفشيدن ماه چندان بود            كه خورشيد تابنده پنهان بود
         كنون سوى هومان شتابى همى            ز فرمان من سر بتابى همى‏
         چنين برگزينى همى راى خويش            ندانى كه چون آيدت كار پيش‏
         بدو گفت بيژن كه اى نيو باب            دل من ز كين سياوش متاب‏
         كه هومان نه از روى و ز آهنست            نه پيل ژيان و نه آهرمنست‏
         يكى مرد جنگست و من جنگجوى            ازو برنتابم ببخت تو روى‏
         نوشته مگر بر سرم ديگرست            زمانه بدست جهان داورست‏
         اگر بودنى بود دل را بغم            سزد گر ندارى نباشى دژم‏
         چو بشنيد گفتار پور دلير            ميان بسته جنگ برسان شير
         فرود آمد از ديزه راهجوى            سپر داد و درع سياوش بدوى‏
                        شاهنامه، ص: 488
         بدو گفت گر كارزارت هواست            چنين بر خرد كام تو پادشاست‏
         برين باره گام‏زن بر نشين            كه زير تو اندر نوردد زمين‏
         سليحم هميدون بكار آيدت            چو با اهرمن كارزار آيدت‏
         چو اسب پدر ديد بر پاى پيش            چو باد اندر آمد ز بالاى خويش‏
         بران باره خسروى بر نشست            كمر بست و بگرفت گرزش بدست‏
         يكى ترجمان را ز لشكر بجست            كه گفتار تركان بداند درست‏
         بيامد بسان هژبر ژيان            بكين سياوش بسته ميان‏
         چو بيژن بنزديك هومان رسيد            يكى آهنين كوه پوشيده ديد
         ز جوشن همه دشت روشن شده            يكى پيل در زير جوشن شده‏
         ازان پس بفرمود تا ترجمان            يكى بانگ بر زد بران بد گمان‏
         كه گر جنگ جويى يكى بازگرد            كه بيژن همى با تو جويد نبرد
         همى گويد اى رزم ديده سوار            چه پويانى اسب اندرين مرغزار
         كز افراسياب اندر آيدت بد            ز توران زمين بر تو نفرين سزد
         بكينه پى افگنده و بد خوى            ز تركان گنهكارتر كس توى‏
         عنان باز كش زين تگاور هيون            كت اكنون ز كينه بجوشيد خون‏
         يكى برگزين جايگاه نبرد            بدشت و در و كوه با من بگرد
         و گر در ميان دو رويه سپاه            بگردى بلاف از پى نام و جاه‏
         كجا دشمن و دوست بيند ترا            دل اكنون كجا برگزيند ترا
         چو بشنيد هومان بدو گفت زه            زره را بكينم تو بستى گره‏
         ز يزدان سپاس و بدويم پناه            كت آورد پيشم بدين رزمگاه‏
         بلشكر بران سان فرستمت باز            كه گيو از تو ماند بگرم و گداز
         سرت را ز تن دور مانم نه دير            چنان كز تبارت فراوان دلير
         چه سودست كآمد بنزديك شب            رو اكنون بزنهار تاريك شب‏
         من اكنون يكى باز لشكر شوم            بشبگير نزديك مهتر شوم‏
         و ز آنجا دمان گردن افراخته            بيايم نبرد ترا ساخته‏
         چنين پاسخ آورد بيژن كه شو            پست باد و آهرمنت پيش رو
         همه دشمنان سر بسر كشته باد            گر آواره از جنگ برگشته باد
         چو فردا بيايى بآوردگاه            نبيند ترا نيز شاه و سپاه‏
         سرت را چنان دور مانم ز پاى            كزان پس بلشكر نيايدت راى‏
         و زآن جايگه روى برگاشتند            بشب دشت پيكار بگذاشتند
         بلشكرگه خويش باز آمدند            بر پهلوانان فراز آمدند
         همه شب بخواب اندر آسيب شيب            ز پيكارشان دل شده ناشكيب‏
                        [ آمدن هومان به جنگ بيژن‏]
          سپيده چو از كوه سر بر دميد            شد آن دامن تيره شب ناپديد
         بپوشيد هومان سليح نبرد            سخن پيش پيران همه ياد كرد
         كه من بيژن گيو را خواستم            همه شب همى جنگش آراستم‏
         يكى ترجمان را ز لشكر بخواند            بگلگون باد آورش برنشاند
         كه رو پيش بيژن بگويش كه زود            بيايى دمان گر من آيم چو دود
                        شاهنامه، ص: 489
         فرستاده برگشت و با او بگفت            كه با جان پاكت خرد باد جفت‏
         سپهدار هومان بيامد چو گرد            بدان تا ز بيژن بجويد نبرد
         چو بشنيد بيژن بيامد دمان            بسيچيده جنگ با ترجمان‏
         بپشت شباهنگ بر بسته تنگ            چو جنگى پلنگى گرازان بجنگ‏
         زره با گره بر بر پهلوى            درفشان سر از مغفر خسروى‏
         بهومان چنين گفت كاى باد سار            ببردى ز من دوش سر ياد دار
         اميدستم امروز كين تيغ من            سرت را ز بن بگسلاند ز تن‏
         كه از خاك خيزد ز خون تو گل            يكى داستان اندر آرى بدل‏
         كه با آهوان گفت غرم ژيان            كه گر دشت گردد همه پرنيان‏
         ز دامى كه پاى من آزاد گشت            نپويم بران سوى آباد دشت‏
         چنين داد پاسخ كه امروز گيو            بماند جگر خسته بر پور نيو
         بچنگ منى در بسان تذرو            كه بازش برد بر سر شاخ سرو
         خروشان و خون از دو ديده چكان            كشانش بچنگال و خونش مكان‏
         بدو گفت بيژن كه تا كى سخن            كجا خواهى آهنگ آورد كن‏
         بكوه كنابد كنى كارزار            اگر سوى زيبد بر آراى كار
         كه فريادرسمان نباشد ز دور            نه ايران گرايد بيارى نه تور
         برانگيختند اسب و برخاست گرد            بزه بر نهاده كمان نبرد
         دو خونى برافراخته سر بماه            چنان كينه‏ور گشته از كين شاه‏
         ز كوه كنابد برون تاختند            سران سوى هامون برافراختند
         برفتند چندانك اندر زمى            نديدند جايى پى آدمى‏
         نه بر آسمان كرگسان را گذر            نه خاكش سپرده پى شير نر
         نه از لشكران يار و فريادرس            بپيرامن اندر نديدند كس‏
         نهادند پيمان كه با ترجمان            نباشند در چيرگى بدگمان‏
         بدان تا بد و نيك با شهريار            بگويند ازين گردش روزگار
         كه كردار چون بود و پيكار چون            چه زارى رسيد اندرين دشت خون‏
         بگفتند و زاسبان فرود آمدند            ببند زره بر كمر برزدند
         بر اسبان جنگى سواران جنگ            يكى بر كشيدند چون سنگ تنگ‏
         چو بر باد پايان ببستند زين            پر از خشم گردان و دل پر ز كين‏
         كمانها چو بايست بر ساختند            بميدان تنگ اندرون تاختند
         چپ و راست گردان و پيچان عنان            همان نيزه و آب داده سنان‏
         زرهشان در آورد شد لخت لخت            نگر تا كرا روز برگشت و بخت‏
         دهنشان همى از تبش مانده باز            بآب و بآسايش آمد نياز
         پس آسوده گشتند و دم بر زدند            بران آتش تيز نم برزدند
         سپر بر گرفتند و شمشير تيز            بر آمد خروشيدن رستخيز
         چو برق درفشان كه از تيره ميغ            همى آتش افروخت از هر دو تيغ‏
         ز آهن بدان آهن آبدار            نيامد بزخم اندرون تاب دار
         بكردار آتش پرنداوران            فرو ريخت از دست كنداوران‏
                        شاهنامه، ص: 490
         نبد دسترسشان بخون ريختن            نشد سير دلشان ز آويختن‏
         عمود از پس تيغ برداشتند            از اندازه پيكار بگذاشتند
         ازان پس بران بر نهادند كار            كه زور آزمايند در كارزار
         بدين گونه جستند ننگ و نبرد            كه از پشت زين اندر آرند مرد
         كمر بند گيرد كرا زور بيش            ربايد ز اسب افگند خوار پيش‏
         ز نيروى گردان دوال ركيب            گسست اندر آوردگاه از نهيب‏
         هميدون نگشتند زاسبان جدا            نبودند بر يكدگر پادشا
         پس از اسب هر دو فرود آمدند            ز پيكار يك بار دم بر زدند
         گرفته بدست اسپشان ترجمان            دو جنگى بكردار شير دمان‏
         بدان ماندگى باز برخاستند            بكشتى گرفتن بياراستند
         ز شبگير تا سايه گسترد شيد            دو خونى ازين سان ببيم و اميد
         همى رزم جستند يك با دگر            يكى را ز كينه نه برگشت سر
         دهن خشك و غرقه شده تن در آب            ازان رنج و تابيدن آفتاب‏
         و زان پس بدستورى يكدگر            برفتند پويان سوى آبخور
         بخورد آب و برخاست بيژن بدرد            ز دادار نيكى دهش ياد كرد
         تن از درد لرزان چو از باد بيد            دل از جان شيرين شده نااميد
         بيزدان چنين گفت كاى كردگار            تو دانى نهان من و آشكار
         اگر داد بينى همى جنگ ما            برين كينه جستن بر آهنگ ما
         ز من مگسل امروز توش مرا            نگه دار بيدار هوش مرا
                        [ كشته شدن هومان به دست بيژن‏]
          جگر خسته هومان بيامد چو زاغ            سيه گشته از درد رخ چون چراغ‏
         بدان خستگى باز جنگ آمدند            گرازان بسان پلنگ آمدند
         همى زور كرد اين بران آن برين            گه اين را بسودى گه آن را زمين‏
         ز بيژن فزون بود هومان بزور            هنر عيب گردد چو برگشت هور
         ز هر گونه زور آزمودند و بند            فراز آمد آن بند چرخ بلند
         بزد دست بيژن بسان پلنگ            ز سر تا ميانش بيازيد چنگ‏
         گرفتش بچپ گردن و راست ران            خم آورد پشت هيون گران‏
         برآوردش از جاى و بنهاد پست            سوى خنجر آورد چون باد دست‏
         فرو برد و كردش سر از تن جدا            فگندش بسان يكى اژدها
         بغلتيد هومان بخاك اندرون            همه دشت شد سر بسر جوى خون‏
         نگه كرد بيژن بدان پيل تن            فگنده چو سرو سهى بر چمن‏
         شگفت آمدش سخت و برگشت ازوى            سوى كردگار جهان كرد روى‏
         كه اى برتر از جايگاه و زمان            ز جان سخن‏گوى و روشن‏روان‏
         توى تو كه جز تو جهاندار نيست            خرد را بدين كار پيكار نيست‏
         مرا زين هنر سر بسر بهره نيست            كه با پيل كين جستنم زهره نيست‏
         بكين سياوش بريدمش سر            بهفتاد خون برادر پدر
         روانش روان ورا بنده باد            بچنگال شيران تنش كنده باد
         سرش را بفتراك شبرنگ بست            تنش را بخاك اندر افگند پست‏                         شاهنامه، ص: 491
         گشاده سليح و گسسته كمر            تنش جاى ديگر دگر جاى سر
         زمانه سراسر فريبست و بس            بسختى نباشدت فريادرس‏
         جهان را نمايش چو كردار نيست            سپردن بدو دل سزاوار نيست‏
         بترسيد ازو يار هومان چو ديد            كه بر مهتر او چنان بد رسيد
         چو شد كار هومان ويسه تباه            دوان ترجمانان هر دو سپاه‏
         ستايش كنان پيش بيژن شدند            چو پيش بت چين برهمن شدند
         بدو گفت بيژن مترس از گزند            كه پيمان همانست و بگشاد بند
         تو اكنون سوى لشكر خويش پوى            ز من هرچ ديدى بديشان بگوى‏
         بشد ترجمان بيژن آمد دمان            بكوه كنابد بزه بر كمان‏
         چو بيژن نگه كرد زان رزمگاه            نبودش گذر جز بتوران سپاه‏
         بترسيد از انبوه مردم كشان            كه يابند زان كار يك سر نشان‏
         بجنگ اندر آيند برسان كوه            بسنده نباشد مگر با گروه‏
         برآهخت درع سياوش ز سر            بخفتان هومان بپوشيد بر
         بران چرمه پيل پيكر نشست            درفش سر نامداران بدست‏
         برفت و بران دشت كرد آفرين            بران بخت بيدار و فرخ زمين‏
         چو آن ديده‏بانان لشكر ز دور            درفش و نشان سپهدار تور
         بديدند زان ديده برخاستند            بشادى خروشيدن آراستند
         طلايه هيونى برافگند زود            بنزديك پيران بكردار دود
         كه هومان بپيروزى شهريار            دوان آمد از مركز كارزار
         درفش سپهدار ايران نگون            تنش غرقه مانده بخاك اندرون‏
         همه لشكرش بر گرفته خروش            بهومان نهاده سپهدار گوش‏
         چو بيژن ميان دو رويه سپاه            رسيد اندران سايه تاج و گاه‏
         بتوران رسيد آن زمان ترجمان            بگفت آنچ ديد از بد بدگمان‏
         هم آنگه بپيران رسيد آگهى            كه شد تيره آن فرّ شاهنشهى‏
         سبك بيژن اندر ميان سپاه            نگونسار كرد آن درفش سياه‏
         چو آن ديده‏بانان ايران سپاه            نگون يافتند آن درفش سياه‏
         سوى پهلوان روى برگاشتند            و زان ديده گه نعره برداشتند
         و ز آنجا هيونى بسان نوند            طلايه سوى پهلوان برفگند
         كه بيژن بپيروزى آمد چو شير            درفش سيه را سر آورده زير
         چو ديوانگان گيو گشته نوان            بهر سو خروشان و هر سو دوان‏
         همى آگهى جست زان نيو پور            همى ماتم آورد هنگام سور
         چو آگاهى آمد ز بيژن بدوى            دمان پيش فرزند بنهاد روى‏
         چو چشمش بروى گرامى رسيد            ز اسب اندر آمد چنان چون سزيد
         بغلتيد و بنهاد بر خاك سر            همى آفرين خواند بر دادگر
         گرفتش ببر باز فرزند را            دلير و جوان و خردمند را
         و زآنجا دمان سوى سالار شاه            ستايش كنان بر گرفتند راه‏
         چو ديدند مر پهلوان را ز دور            نبيره فرود آمد از اسب تور
                        شاهنامه، ص: 492
         پر از خون سليح و پر از خاك سر            سر گرد هومان بفتراك بر
         بپيش نيا رفت بيژن چو دود            همى ياد كرد آن كجا رفته بود
         سليح و سر و اسب هومان گرد            بپيش سپهدار گودرز برد
         ز بيژن چنان شاد شد پهلوان            كه گفتى برافشاند خواهد روان‏
         گرفت آفرين پس بدا دار بر            بران اختر و بخت بيدار بر
         بگنجور فرمود پس پهلوان            كه تاج آر با جامه خسروان‏
         گهر بافته پيكر و بوم زر            درفشان چو خورشيد تاج و كمر
         ده اسب آوريدند زرّين لگام            پرى روى زرّين كمر ده غلام‏
         بدو داد و گفت از گه سام شير            كسى ناوريد اژدهايى بزير
         گشادى سپه را بدين جنگ دست            دل شاه تركان بهم بر شكست‏
         همه لشكر شاه ايران چو شير            دمان و دنان بادپايان بزير
                        [ شبيخون كردن نستهين و كشته شدن او]
          و ز اندوه پيران بر آورد خشم            دل از درد خسته پر از آب چشم‏
         بنستيهن آنگه فرستاد كس            كه اى نامور گرد فرياد رس‏
         سزد گر كنى جنگ را تيز چنگ            بكين برادر نسازى درنگ‏
         بايرانيان بر شبيخون كنى            زمين را بخون رود جيحون كنى‏
         ببر ده هزار آزموده سوار            كمر بسته بر كينه و كارزار
         مگر كين هومان تو باز آورى            سر دشمنان را بگاز آورى‏
         چو رفتى بنزديك لشكر فراز            سپه را يكى سوى هامون بساز
         بدو گفت نستيهن ايدون كنم            كه از خون زمين رود جيحون كنم‏
         دو بهره چو از تيره شب در گذشت            ز جوش سواران بجوشيد دشت‏
         گرفتند تركان همه تاختن            بدان تاختن گردن افراختن‏
         چو نستيهن آن لشكر كينه خواه            بياورد نزديك ايران سپاه‏
         سپيده دمان تا بدانجا رسيد            چو از ديده‏گه ديده‏بانش بديد
         چو كار آگهان آگهى يافتند            سبك سوى گودرز بشتافتند
         كه آمد سپاهى چو كوه روان            كه گويى ندارند گويا زبان‏
         بران سان كه رسم شبيخون بود            سپهدار داند كه آن چون بود
         بلشكر بفرمود پس پهلوان            كه بيدار باشيد و روشن روان‏
         بخواند آن زمان بيژن گيو را            ابا تيغ زن لشكر نيو را
         بدو گفت نيك اختر و كام تو            شكسته دل دشمن از نام تو
         ببر هرك بايد ز گردان من            ازين نامداران و مردان من‏
         پذيره شو اين تاختن را چو شير            سپاه اندر آور بمردى بزير
         گزين كرد بيژن ز لشكر سوار            دليران و پرخاش جويان هزار
         رسيدند پس يك بديگر فراز            دو لشكر پر از كينه و رزمساز
         همه گرزها بر كشيدند پاك            يكى ابر بست از بر تيره خاك‏
         فرود آمد از كوه ابر سياه            بپوشيد ديدار توران سپاه‏
         سپهدار چون گرد تيره بديد            كزو لشكر ترك شد ناپديد
         كمانها بفرمود كردن بزه            برآمد خروش از مهان و ز كه‏
                        شاهنامه، ص: 493
         چو بيژن بنستيهن اندر رسيد            درفش سر ويسگان را بديد
         هوا سر بسر گشته زنگارگون            زمين شد بكردار درياى خون‏
         ز تركان دو بهره فتاده نگون            بزير پى اسب غرقه بخون‏
         يكى تير بر اسب نستيهنا            رسيد از گشاد و بر بيژنا
         ز درد اندر آمد تگاور بروى            رسيد اندرو بيژن جنگجوى‏
         عمودى بزد بر سر ترگ دار            تهى ماند ازو مغز و برگشت كار
         چنين گفت بيژن بايرانيان            كه هر كو ببندد كمر بر ميان‏
         بجز گرز و شمشير گيرد بدست            كمان بر سرش بر كنم پاك پست‏
         كه تركان بديدن پرى چهره‏اند            بجنگ از هنر پاك بى‏بهره‏اند
         دليرى گرفتند كنداوران            كشيدند لشكر پرنداوران‏
         چو پيلان همه دشت بر يكدگر            فگنده ز تنها جدا مانده سر
         ازان رزمگه تا بتوران سپاه            دمان از پس اندر گرفتند راه‏
         چو پيران نديد آن زمان با سپاه            برادر بدو گشت گيتى سياه‏
         بكار آگهان گفت زين رزمگاه            هيونى بتازد بآوردگاه‏
         كه آرد نشانى ز نستيهنم            و گرنه دو ديده ز سر بر كنم‏
         هيونى برون تاختنت آن زمان            برفت و بديد و بيامد دمان‏
         كه نستيهن آنك بدان رزمگاه            ابا نامداران توران سپاه‏
         بريده سر افگنده برسان پيل            تن از گرز خسته بكردار نيل‏
         چو بشنيد پيران برآمد بجوش            نماند آن زمان با سپهدار هوش‏
         همى كند موى و همى ريخت آب            ازو دور شد خورد و آرام و خواب‏
         بزد دست و بدريد رومى قباى            برآمد خروشيدن هاى هاى‏
         همى گفت كاى كردگار جهان            همانا كه با تو بدستم نهان‏
         كه بگسستى از بازوان زور من            چنين تيره شد اختر و هور من‏
         دريغ آن هژبر افگن گردگير            جوان دلاور سوار هژير
         گرامى برادر جهانبان من            سر ويسگان گرد هومان من‏
         چو نستيهن آن شير شرزه بجنگ            كه روباه بودى بجنگش پلنگ‏
         كرا يابم اكنون بدين رزمگاه            بجنگ اندر آورد بايد سپاه‏
         بزد ناى رويين و بر بست كوس            هوا نيلگون شد زمين آبنوس‏
         ز كوه كنابد برون شد سپاه            بشد روشنايى ز خورشيد و ماه‏
         سپهدار ايران بزد كرّ ناى            سپاه اندر آورد و بگرفت جاى‏
         ميان سپه كاويانى درفش            بپيش اندرون تيغهاى بنفش‏
         همه نامداران پرخاشخر            ابا نيزه و گرزه گاو سر
         سپيده دمان اندر آمد سپاه            بپيكار تا گشت گيتى سياه‏
         برفتند زان پس ببنگاه خويش            بخيمه شد اين آن بخرگاه خويش‏
         سپهدار ايران بزيبد رسيد            از انديشه كردن دلش بر دميد
         همى گفت كامروز رزمى گران            بكرديم و كشتيم از يشان سران‏
         گمانى برم زانك پيران كنون            دواند سوى شاه تركان هيون‏
                        شاهنامه، ص: 494
         وزو يار خواهد بجنگ سپاه            رسانم كنون آگهى من بشاه‏
                        [ يارى خواستن گودرز از خسرو]
          نويسنده نامه را خواند و گفت            بر آورد خواهم نهان از نهفت‏
         اگر برگشايى تو لب را ز بند            زبان آورد بر سرت بر گزند
         يكى نامه فرمود نزديك شاه            بآگاه كردن ز كار سپاه‏
         بخسرو نمود آن كجا رفته بود            سخن هرچ پيران بدو گفته بود
         فرستادن گيو و پيوند و مهر            نمودن بدو كار گردان سپهر
         ز پاسخ كه دادند مر گيو را            بزرگان و فرزانه نيو را
         و زان لشكرى كز پسش چون پلنگ            بياورد سوى كنابد بجنگ‏
         ازان پس كجا رزمگه ساختند            و زان رزم دل را بپرداختند
         ز هومان و نستيهن جنگجوى            سراسر همه ياد كرد اندر اوى‏
         ز كردار بيژن كه روز نبرد            بدان گرز داران توران چه كرد
         سخن سر بسر چون همه گفته بود            ز پيكار و جنگ آن كجا رفته بود
         بپردخت زان پس بافراسياب            كه با لشكر آمد بنزديك آب‏
         گر او از لب رود جيحون سپاه            بايران گذارد سپه را براه‏
         تو دانى كه با او نداريم پاى            ايا فر خجسته جهان كدخداى‏
         مگر خسرو آيد بپشت سپاه            بسر بر نهد بندگانرا كلاه‏
         ور ايدونك پيران كند دست پيش            بخواهد سپه ياور از شاه خويش‏
         بخسرو رسد زان سپس آگهى            كه با او چه سازد ببختت رهى‏
         و ديگر كه از رستم ديو بند            ز لهراسب و ز اشكش هوشمند
         ز كردار ايشان بكهتر خبر            رساند مگر شاه پيروزگر
         چو نامه بمهر اندر آورد و بند            بفرمود تا بر ستور نوند
         نشستنگه خسروى ساختند            فراوان تگاور برون تاختند
         بفرمود تا رفت پيشش هجير            جوانى بكردار هشيار و پير
         بگفت آن سخن سر بسر پهلوان            بپيش هشيوار پور جوان‏
         بدو گفت كاى پور هشيار دل            يكى تيز گردان بدين كار دل‏
         اگر مر ترا نزد من دستگاه            همى جست بايد كنونست گاه‏
         چو بستانى اين نامه هم در زمان            برو هم بكردار باد دمان‏
         شب و روز ماساى و سر بر مخار            ببر نامه من بر شهريار
         بپدرود كردن گرفتش ببر            برون آمد از پيش فرخ پدر
         ز لشكر دو تن را بر خويش خواند            سبكشان باسب تگاور نشاند
         برون شد ز پرده سراى پدر            بهر منزلى بر هيونى دگر
         خور و خواب و آرامشان بر ستور            چه تاريكئ شب چه تابنده هور
         بران گونه پويان براه آمدند            بيك هفته نزديك شاه آمدند
         چو از راه ايران بيامد سوار            كس آمد بر خسرو نامدار
         پذيره فرستاد شمّاخ را            چه مايه دليران گستاخ را
         بپرسيد چون ديد روى هجير            كه اى پهلوان زاده شير گير
         درو دست بارى كه بس ناگهان            رسيدى بنزديك شاه جهان‏
                        شاهنامه، ص: 495
         بفرمود تا پرده برداشتند            باسبش ز درگاه بگذاشتند
         هجير اندر آمد چو خسرو بدوى            نگه كرد پيشش بماليد روى‏
         بپرسيد بسيار و بنشاندش            هزاران هجير آفرين خواندش‏
         ز گوهر يكى تاج پيروزه شاه            بسر بر نهادش چو رخشنده ماه‏
         ز گودرز و ز مهتران سپاه            ز هر يك يكايك بپرسيد شاه‏
         درود بزرگان بخسرو بداد            همه كار لشكر برو كرد ياد
         بدو داد پس نامه پهلوان            جوان خردمند روشن روان‏
         نويسنده را پيش بنشاندند            بفرمود تا نامه بر خواندند
         چو برخواند نامه بخسرو دبير            ز ياقوت رخشان دهان هجير
         بياگند و زان پس بگنجور گفت            كه دينار و ديبا بيار از نهفت‏
         بياورد بدره چو فرمان شنيد            همى ريخت تا شد سرش ناپديد
         بياورد پس جامه زرنگار            چنانچون بود از در شهريار
         هميدون ببردند پيش هجير            ابا زين زرّين ده اسب هژير
         بيارانش بر خلعت افگند نيز            درم داد و دينار و هر گونه چيز
         ازان پس چو از جاى برخاستند            نشستنگه مى بياراستند
         هجير و بزرگان خسرو پرست            گرفتند يك سر همه مى بدست‏
         نشستند يك روز و يك شب بهم            همى راى زد خسرو از بيش و كم‏
         بشبگير خسرو سر و تن بشست            بپيش جهان داور آمد نخست‏
         بپوشيد نو جامه بندگى            دو ديده چو ابرى ببارندگى‏
         دو تايى شده پشت و بنهاد سر            همى آفرين خواند بر دادگر
         ازو خواست پيروزى و فرّهى             بدو جست ديهيم و تخت مهى‏
         بيزدان بناليد ز افراسياب            بدرد از دو ديده فرو ريخت آب‏
         و ز آنجا بيامد چو سرو سهى            نشست از بر گاه شاهنشهى‏                         [ پاسخ نامه گودرز از خسرو]
          دبير خردمند را پيش خواند            سخنهاى بايسته با او براند
         چو آن نامه را زود پاسخ نوشت            پديد آوريد اندرو خوب و زشت‏
         نخست آفرين كرد بر كردگار            كزو ديد نيك و بد روزگار
         دگر آفرين كرد بر پهلوان            كه جاويد بادى و روشن روان‏
         خجسته سپهدار بسيار هوش            همه راى و دانش همه جنگ و جوش‏
         خداوند گوپال و تيغ بنفش            فروزنده كاويانى درفش‏
         سپاس از جهاندار يزدان ما            كه پيروز بودند گردان ما
         از اختر ترا روشنايى نمود            ز دشمن برآورد ناگاه دود
         نخست آنك گفتى كه مر گيو را            بزرگان فرزانه و نيو را
         بنزديك پيران فرستاده‏ام            چه مايه ورا پندها داده‏ام‏
         نپذيرفت ازان پس خود او پند من            نجست اندرين كار پيوند من‏
         سپهبد يكى داستان زد برين            چو دستور پيشين برآورد كين‏
         كه هر مهترى كو روان كاستست            ز نيكى ببخت بد آراستست‏
         مرا زان سخن پيش بود آگهى            كه پيران دل از كين نخواهد تهى‏
                        شاهنامه، ص: 496
         و ليكن ازان خوب كردار او            نجستم همى ژرف پيكار او
         كنون آشكارا نمود اين سپهر            كه پيران بتوران گرايد بمهر
         كنون چون نبيند جز افراسياب            دلش را تو از مهر او بر متاب‏
         گر او بر خرد برگزيند هوا            بكوشش نرويد ز خارا گيا
         تو با دشمن از خوب گويى رواست            از آزادگان خوب گفتن سزاست‏
         و ديگر ز پيكار جنگ آوران            كجا ياد كردى بگرز گران‏
         ز نيك اختر و گردش هور و ماه            ز كوشش نمودن بران رزمگاه‏
         مرا اين درستست كز كار كرد            تو پيروز باشى بروز نبرد
         نبيره كجا چون تو دارد نيا            بجنگ اندرون باشدش كيميا
         ز شيران چه زايد مگر نرّه شير            چنانچون بود نامدار و دلير
         ببيداد بر نيست اين كار تو            بسندست يزدان نگهدار تو
         تو زور و دليرى ز يزدان شناس            ازو دار تا زنده باشى سپاس‏
         سديگر كه گفتى كه افراسياب            سپه را همى بگذراند ز آب‏
         ز پيران فرستاده شد نزد اوى            سپاهش بايران نهادست روى‏
         همانست يك سر كه گفتى سخن            كنون باز پاسخ فگنديم بن‏
         بدان اى پر انديشه سالار من            بهر كار شايسته كار من‏
         كه او بر لب رود جيحون درنگ            نه زان كرد كآيد بر ما بجنگ‏
         كه خاقان برو لشكر آرد ز چين            فراز آمدش از دو رويه كمين‏
         و ديگر كه از لشكران گران            پراگنده بر گرد توران سران‏
         بدو دشمن آمد ز هر سو پديد            ازان بر لب رود جيحون كشيد
         بپنجم سخن كآگهى خواستى            بمهر گوان دل بياراستى‏
         چو لهراسب و چون اشكش تيز چنگ            چو رستم سپهبد دمنده نهنگ‏
         بدان اى سپهدار و آگاه باش            بهر كار با بخت همراه باش‏
         كزان سو كه شد رستم شيرمرد            ز كشمير و كابل برآورد گرد
         و زان سو كه شد اشكش تيز هوش            برآمد ز خوارزم يك سر خروش‏
         برزم اندرون شيده برگشت ازوى            سوى شهر گرگان نهادست روى‏
         و زان سو كه لهراسب شد با سپاه            همه مهتران بر گشادند راه‏
         الانان و غز گشت پرداخته            شد آن پادشاهى همه ساخته‏
         گر افراسياب اندر آيد براه            ز جيحون بدين سو گذارد سپاه‏
         بگيرند گردان پس پشت اوى            نماند بجز باد در مشت اوى‏
         تو بشناس كو شهر آباد خويش            بر و بوم و فرخنده بنياد خويش‏
         بگفتار پيران نماند بجاى            بدشمن سپارد نهد پيش پاى‏
         نجنباند او داستان را دو لب            كه نايد خبر زو بمن روز و شب‏
         بدان روز هرگز مبادا درود            كه او بگذراند سپه را ز رود
         بما بر كند پيش دستى بجنگ            نبيند كس اين روز تاريك و تنگ‏
         بفرمايم اكنون كه بر پيل كوس            ببندد دمنده سپهدار طوس‏
         دهستان و گرگان و آن بوم و بر            بگيرد بر آرد بخورشيد سر
                        شاهنامه، ص: 497
         من اندر پى طوس با پيل و گاه            بيارى بيايم بپشت سپاه‏
         تو از جنگ پيران مبر تاب روى            سپه را بياراى و زو كينه جوى‏
         چو هومان و نستيهن از پشت اوى            جدا ماند شد باد در مشت اوى‏
         گر از نامداران ايران نبرد            بخواهد بفرمان و زان بر مگرد
         چو پيران نبرد تو جويد دلير            مكن بد دلى پيش او شو چو شير
         بپيكار منديش ز افراسياب            بجاى آر دل روى ازو برمتاب‏
         چو آيد بجنگ اندرون جنگجوى            نبايد كه برتابى از جنگ روى‏
         بريشان تو پيروز باشى بجنگ            نگر دل ندارى بدين كار تنگ‏
         چنين دارم اوميد از كردگار            كه پيروز باشى تو در كارزار
         هميدون گمانم كه چون من ز راه            بپشت سپاه اندر آرم سپاه‏
         بريشان شما رانده باشيد كام            بخورشيد تابان برآورده نام‏
         ز كاوس و ز طوس نزد سپاه            درود فراوان فرستاد شاه‏
         بران نامه بنهاد خسرو نگين            فرستاده را داد و كرد آفرين‏
                        [ سپاه آراستن خسرو]
          چو از پيش خسرو برون شد هجير            سپهبد همى راى زد با وزير
         ز بس مهربانى كه بد بر سپاه            سراسر همه رزم بد راى شاه‏
         همى گفت اگر لشكر افراسياب            بجنباند از جاى و بگذارد آب‏
         سپاه مرا بگسلاند ز جاى            مرا رفت بايد همينست راى‏
         همانگه شه نوذران را بخواند            بفرمود تا تيز لشكر براند
         بسوى دهستان سپه بركشيد            همه دشت خوارزم لشكر كشيد
         نگهبان لشكر بود روز جنگ            بجنگ اندر آيد بسان پلنگ‏
         تبيره برآمد ز درگاه طوس            خروشيدن ناى رويين و كوس‏
         سپاه و سپهبد برفتن گرفت            زمين سم اسبان نهفتن گرفت‏
         تو گفتى كه خورشيد تابان بجاى            بماند از نهيب سواران بپاى‏
         دو هفته همى رفت زان سان سپاه            بشد روشنايى ز خورشيد و ماه‏
         پراگنده بر گرد كشور خبر            ز جنبيدن شاه پيروز گر
         چو طوس از در شاه ايران برفت            سبك شاه رفتن بسيچيد تفت‏
         ابا ده هزار از گزيده سران            همه نامداران و كنداوران‏
         بنزديك گودرز بنهاد روى            ابا نامداران پرخاش جوى‏
         ابا پيل و با كوس و با فرّهى             ابا تخت و با تاج شاهنشهى‏
         هجير آمد از پيش خسرو دمان            گرازان و خندان و دل شادمان‏
         ابا خلعت و خوبى و خرّمى             تو گفتى همى برنوردد زمى‏
         چو آمد بنزديك پرده سراى            برآمد خروشيدن كرّ ناى‏
         پذيره شدندش سران سر بسر            زمين پر ز آهن هوا پر ز زر
         چو خيزد بچرخ اندرون داورى            ز ماه و ز ناهيد و ز مشترى‏
         بياراست لشكر چو چشم خروس            ابا زنگ زرين و پيلان و كوس‏
         چو آمد بر نامور پهلوان            بگفت آنچ ديد از شه خسروان‏
         نوازيدن شاه و پيوند اوى            همى گفت از رادى و پند اوى‏
                        شاهنامه، ص: 498
         كه چون بر سپه گستريدست مهر            چگونه ز پيغام بگشاد چهر
         پس آن نامه شهريار جهان            بگودرز داد و درود مهان‏
         نوازيدن شاه بشنيد ازوى            بماليد بر نامه بر چشم و روى‏
         چو بگشاد مهرش بخواننده داد            سخنها برو كرد خواننده ياد
         سپهدار بر شاه كرد آفرين            بفرمان ببوسيد روى زمين‏
         ببود آن شب و راى زد با پسر            بشبگير بنشست و بگشاد در
         همه نامداران لشكر پگاه            برفتند بر سر نهاده كلاه‏
         پس آن نامه شاه فرّخ هجير            بياورد و بنهاد پيش دبير
         دبير آن زمان پند و فرمان شاه            ز نامه همى خواند پيش سپاه‏
         سپهدار روزى دهان را بخواند            بديوان دينار دادن نشاند
         ز اسبان گله هرچ بودش بكوه            بلشكرگه آورد يك سر گروه‏
         در گنج دينار و تيغ و كمر            همان مايه‏ور جوشن و خود زر
         بروزى دهان داد يك سر كليد            چو آمد گه نام جستن پديد
         برافشاند بر لشكر آن خواسته            سوار و پياده شد آراسته‏
         يكى لشكرى گشن برسان كوه            زمين از پى باد پايان ستوه‏
         دل شير غرّان از يشان ببيم            همه غرقه در آهن و زرّ و سيم‏
         بفرمودشان جنگ را ساختن            دل و گوش دادن بكين آختن‏
         برفتند پيش سپهبد گروه            بر انبوه لشكر بكردار كوه‏
         بريشان نگه كرد سالار مرد            زمين تيره ديد آسمان لاژورد
         چنين گفت كز گاه رزم پشين            نياراست كس رزمگاهى چنين‏
         باسب و سليح و بسيم و بزر            بپيلان جنگى و شيران نر
         اگر يار باشد جهان آفرين            نپيچيم از ايدر عنان تا بچين‏
         چو بنشست فرزانگان را بخواند            ابا نامداران برامش نشاند
         همى خورد شادى كنان دل بجاى            همى با يلان جنگ را كرد راى‏
                        [ نامه نوشتن پيران به گودرز و آشتى خواستن‏]
          بپيران رسيد آگهى زين سخن            كه سالار ايران چه افگند بن‏
         ازان آگهى شد دلش پر نهيب            سوى چاره برگشت و بند و فريب‏
         ز دستور فرخنده راى آنگهى            بجست اندر آن كينه جستن رهى‏
         يكى نامه فرمود پس تا دبير            نويسد سوى پهلوان دلپذير
         سر نامه كرد آفرين بزرگ            بيزدان پناهش ز ديو سترگ‏
         دگر گفت كز كردگار جهان            بخواهم همى آشكار و نهان‏
         مگر كز ميان دو رويه سپاه            جهاندار بردارد اين كينه گاه‏
         اگر تو كه گودرزى آن خواستى            كه گيتى بكينه بياراستى‏
         برآمد ازين كينه‏گه كام تو            چه گويى چه باشد سرانجام تو
         نگه كن كه چندان دليران من            ز خويشان نزديك و شيران من‏
         تن بى‏سرانشان فگندى بخاك            ز يزدان ندارى همى شرم و باك‏
         ز مهر و خرد روى برتافتى            كنون آنچ جستى همه يافتى‏
         گه آمد كه گردى ازين كينه سير            بخون ريختن چند باشى دلير
                        شاهنامه، ص: 499
         نگه كن كز ايران و توران سوار            چه مايه تبه شد بدين كارزار
         بكين جستن مرده ناپديد            سر زندگان چند بايد بريد
         گه آمد كه بخشايش آيد ترا            ز كين جستن آسايش آيد ترا
         اگر بازيابى شده روزگار            بگيتى درون تخم كينه مكار
         روانت مرنجان و مگذار تن            ز خون ريختن بازكش خويشتن‏
         پس از مرگ نفرين بود بر كسى            كزو نام زشتى بماند بسى‏
         نبايد كه زشتى بماندت نام            و گر تو بدان سر شوى شاد كام‏
         هر آنگه كه موى سيه شد سپيد            ببودن نماند فراوان اميد
         بترسم كه گر بار ديگر سپاه            بجنگ اندر آيد بدين رزمگاه‏
         نبينى ز هر دو سپه كس بپاى            برفته روان تن بمانده بجاى‏
         ازان پس كه داند كه پيروز كيست            نگون بخت گر گيتى افروز كيست‏
         ور ايدونك پيكار و خون ريختن            بدين رزمگه با من آويختن‏
         كزين سان همى جنگ شيران كنى            همى از پى شهر ايران كنى‏
         بگو تا من اكنون هم اندر شتاب            نوندى فرستم بافراسياب‏
         بدان تا بفرمايدم تا زمين            ببخشيم و پس درنورديم كين‏
         چنانچون بگاه منوچهر شاه            ببخشش همى داشت گيتى نگاه‏
         هران شهر كز مرز ايران نهى            بگو تا كنيم آن ز تركان تهى‏
         و ز آباد و ويران و هر بوم و بر            كه فرمود كى‏خسرو دادگر
         از ايران بكوه اندر آيد نخست            در غرچگان از بر بوم بُست 
         دگر طالقان شهر تا فارياب            هميدون در بلخ تا اندرآب‏
         دگر پنجهير و در باميان            سر مرز ايران و جاى كيان‏
         دگر گوزگانان فرخنده جاى            نهادست نامش جهان كدخداى‏
         دگر موليان تا در بدخشان            همينست ازين پادشاهى نشان‏
         فروتر دگر دشت آموى و زم            كه با شهر ختلان برايد برم‏
         چه شگنان و ز ترمذ ويسه گرد            بخارا و شهرى كه هستش بگرد
         هميدون برو تا در سغد نيز            نجويد كس آن پادشاهى بنيز
         و زان سو كه شد رستم گردسوز            سپارم بدو كشور نيمروز
         ز كوه و ز هامون بخوانم سپاه            سوى باختر برگشاييم راه‏
         بپردازم اين تا در هندوان            نداريم تاريك ازين پس روان‏
         ز كشمير و ز كابل و قندهار            شما را بود آن همه زين شمار
         و زان سو كه لهراسب شد جنگجوى            الا نان و غر در سپارم بدوى‏
         ازين مرز پيوسته تا كوه قاف            بخسرو سپاريم بى‏جنگ و لاف‏
         و زان سو كه اشكش بشد همچنين            بپردازم اكنون سراسر زمين‏
         و زان پس كه اين كرده باشم همه            ز هر سو بر خويش خوانم رمه‏
         بسوگند پيمان كنم پيش تو            كزين پس نباشم بدانديش تو
         بدانى كه ما راستى خواستيم            بمهر و وفا دل بياراستيم‏
         سوى شاه تركان فرستم خبر            كه ما را ز كينه بپيچيد سر
                                                 شاهنامه، ص: 500
         هميدون تو نزديك خسرو بمهر            يكى نامه بنويس و بنماى چهر
         چنين از ره مهر و پيكار من            ز خون ريختن با تو گفتار من‏
         چو پيمان همه كرده باشيم راست            ز من خواسته هرچ خسرو بخواست‏
         فرستم همه سر بسر نزد شاه            در كين ببندد مگر بر سپاه‏
         ازان پس كه اين كرده باشيم نيز            گروگان فرستاده و داده چيز
         بپيوندم اين مهر و آيين و دين            بدوزم بدست وفا چشم كين‏
         كه بشكست هنگام شاه بزرگ            ز بد گوهر تور و سلم سترگ‏
         فريدون كه از درد سرگشته شد            كجا ايرج نامور كشته شد
         ز من هرچ بايد بنيكى بخواه            ازان پس برين نامه كن نزد شاه‏
         نبايد كزين خوب گفتار من            بسستى گمانى برند انجمن‏
         كه من جز بمهر اين نگويم همى            سرانجام نيكى بجويم همى‏
         مرا گنج و مردان از آن تو بيش            بمردانگى نام از آن تو پيش‏
         و ليكن بدين كينه انگيختن            ببيداد هر جاى خون ريختن‏
         بسوزد همى بر سپه بر دلم            بكوشم كه كين از ميان بگسلم‏
         سه ديگر كه از كردگار جهان            بترسم همى آشكار و نهان‏
         كه نپسندد از ما بدى دادگر            گزافه نبردارد اين شور و شر
         اگر سر بپيچى ز گفتار من            نجويى همه ژرف كردار من‏
         گنهكار دانى مرا بى‏گناه            نخواهى بگفتار كردن نگاه‏
         كجا داد و بيداد نزدت يكيست            جز از كينه گستردنت راى نيست‏
         گزين كن ز گردان ايران سران            كسى كو گرايد بگرز گران‏
         هميدون من از لشكر خويش مرد            گزينم چو بايد ز بهر نبرد
         همه يك بديگر فراز آوريم            سران را ز سر سوى گاز آوريم‏
         هميدون من و تو بآوردگاه            بگرديم يك با دگر كينه خواه‏
         مگر بى‏گناهان ز خون ريختن            بآسايش آيند ز آويختن‏
         كسى كش گنهكار دارى همى            وزو بر دل آزار دارى همى‏
         بپيش تو آرم بروز نبرد            ببايدت پيمان يكى نيز كرد
         كه بر ما تو گر دست يابى بخون            شود بخت گردان تركان نگون‏
         نيازارى از بن سپاه مرا            نسوزى برو بوم و گاه مرا
         گذرشان دهى تا بتوران شوند            كمين را نسازى بريشان كمند
         و گر من شوم بر تو پيروزگر            دهد مر مرا اختر نيك بر
         نسازم بايرانيان بر كمين            نگيريم خشم و نجوييم كين‏
         سوى شهر ايران دهم راهشان            گذارم يكايك سوى شاهشان‏
         از يشان نگردد يكى كاسته            شوند ايمن از جان و ز خواسته‏
         ور ايدونك زينسان نجويى نبرد            دگرگونه خواهى همى كار كرد
         بانبوه جويى همى كارزار            سپه را سراسر بجنگ اندر آر
         هران خون كه آيد بكين ريخته            تو باشى بدان گيتى آويخته‏
         ببست از بر نامه بر بند را            بخواند آن گرانمايه فرزند را
                        شاهنامه، ص: 501
         پسر بد مر او را سر انجمن            يكى نام رويين و رويينه تن‏
         بدو گفت نزديك گودرز شو            سخن گوى هشيار و پاسخ شنو
         چو رويين برفت از در نامور            فرستاده با ده سوار دگر
         بيامد خردمند روشن روان            دمان تا سراپرده پهلوان‏
         چو رويين پيران بدرگه رسيد            سوى پهلوان سپه كس دويد
         فرستاده را خواند پس پهلوان            دمان از پس پرده آمد جوان‏
         بيامد چو گودرز را ديد دست            بكش كرد و سر پيش بنهاد پست‏
         سپهدار برجست و او را چو دود            بآغوش تنگ اندر آورد زود
         ز پيران بپرسيد و ز لشكرش            ز گردان و ز شاه و ز كشورش‏
         خردمند رويين پس آن نامه پيش            بياورد و بگزارد پيغام خويش‏
         دبير آمد و نامه بر خواند زود            بگودرز گفت آنچ در نامه بود
         چو نامه بگودرز بر خواندند            همه نامداران فرو ماندند
         ز بس چرب گفتار و ز پند خوب            نمودن بدو راه و پيوند خوب‏
         خردمند پيران كه در نامه ياد            چه آورد و ز پند نيكو چه داد
         برويين چنين گفت پس پهلوان            كه اى پور سالار و فرخ جوان‏
         تو مهمان ما بود بايد نخست            پس اين پاسخ نامه بايدت جست‏
         سرا پرده نو بپرداختند            نشستنگه خسروى ساختند
         بديباى رومى بياراستند            خورشها و رامشگران خواستند
         پر انديشه گشته دل پهلوان            نبشته ابا راى زن موبدان‏
         همى پاسخ نامه آراستند            سخن هرچ نيكوتر آن خواستند
         بيك هفته گودرز با رود و مى            همى نامه را پاسخ افگند پى‏
         ز بالا چو خورشيد گيتى فروز            بگشتى سپهبد گه نيم روز
         مى و رود و مجلس بياراستى            فرستاده را پيش خود خواستى‏
                        [ پاسخ نامه پيران از گودرز]
          چو يك هفته بگذشت هشتم پگاه            نويسنده را خواند سالار شاه‏
         بفرمود تا نامه پاسخ نوشت            درختى بنوّى بكينه بكشت‏
         سر نامه كرد آفرين از نخست            دگر پاسخ آورد يك سر درست‏
         كه برخواندم نامه را سر بسر            شنيديم گفتار تو در بدر
         رسانيد رويين بر ما پيام            يكايك همه هرچ بردى تو نام‏
         و ليكن شگفت آمدم كار تو            همى زين چنين چرب گفتار تو
         دلت با زبان هيچ همسايه نيست            روان ترا از خرد مايه نيست‏
         بهر جاى چربى بكار آورى            چنين تو سخن پر نگار آورى‏
         كسى را كه از بن نباشد خرد            گمان بر تو بر مهربانى برد
         چو شوره‏زمينى كه از دور آب            نمايد چو تابد برو آفتاب‏
         و ليكن نه گاه فريبست و بند            كه هنگام گرزست و تيغ و كمند
         مرا با تو جز كين و پيكار نيست            گه پاسخ و روز گفتار نيست‏
         نگر تا چه سان گردد اكنون سپهر            نه جاى فريبست و پيوند و مهر
         كرا داد خواهد جهاندار زور            كرا بر دهد بخت پيروز هور
                        شاهنامه، ص: 502
         و ليكن بدين گفته پاسخ شنو            خرد يار كن بخت را پيش رو
         نخست آنك گفتى كه از مهر نيز            ز يزدان و ز گردش رستخيز
         نخواهم كه آيد مرا پيش جنگ            دلم گشت ازين كار بيداد تنگ‏
         دلت با زبان آشنايى نداشت            بدان گه كه اين گفته برلب گذاشت‏
         اگر داد بودى بدلت اندرون            ترا پيش دستى نبودى بخون‏
         كه ز آغاز كار اندر آمد نخست            نبودى بخون ريختن هيچ سست‏
         نخستين كه آمد بپيش تو گيو            از ايران هشيوار مردان نيو
         بسازيده مر جنگ را لشكرى            ز كشور دمان تا دگر كشورى‏
         تو كردى همه جنگ را دست پيش            سپه را تو بر كندى از جاى خويش‏
         خرد ار پس آمد تو پيش آمدى            بفرجام آرام بيش آمدى‏
         و ليكن سرشت بد و خوى بد            ترا نگذارند براه خرد
         بدى خود بدان تخمه در گوهرست            ببد كردن آن تخمه اندر خورست‏
         شنيدى كه بر ايرج نيك بخت            چه آمد ز تور از پى تاج و تخت‏
         چو از تور و سلم اندر آمد زمين            سراسر بگسترد بيداد و كين‏
         فريدون كه از درد دل روز و شب            گشادى بنفرين ايشان دو لب‏
         بافراسياب آمد آن مهر بد            ازان نامداران اندك خرد
         ز سر با منوچهر نو كين نهاد            هميدون ابا نوذر و كى‏قباد
         بكاوس كى كرد خود آنچ كرد            برآورد از ايران آباد گرد
         ازان پس بكين سياوش باز            فگند اين چنين كينه نو دراز
         نيامد بدانگه ترا داد ياد            كه او بى‏گنه جان شيرين بداد
         چه مايه بزرگان كه از تخت و گاه            از ايران شدند اندرين كين تباه‏
         و ديگر كه گفتى كه با پير سر            بخون ريختن كس نبندد كمر
         بدان اى جهان ديده پر فريب            بهر كار ديده فراز و نشيب‏
         كه يزدان مرا زندگانى دراز            بدان داد با بخت گردن فراز
         كه از شهر توران بروز نبرد            ز كينه برآرم بخورشيد گرد
         بترسم همى زانك يزدان من            ز تن بگسلاند مگر جان من‏
         من اين كينه را ناوريده بجاى            بر و بومتان ناسپرده بپاى‏
         سديگر كه گفتى ز يزدان پاك            نبينم بدلت اندرون بيم و باك‏
         ندانى كزين خيره خون ريختن            گرفتار كردى بفرجام تن‏
         من اكنون بدين خوب گفتار تو            اگر باز گردم ز پيكار تو
         بهنگام پرسش ز من كردگار            بپرسد ازين گردش روزگار
         كه سالارى و گنج و مردانگى            ترا دادم و زور و فرزانگى‏
         بكين سياوش كمر بر ميان            نبستى چرا پيش ايرانيان‏
         بهفتاد خون گرامى پسر            بپرسد ز من داور دادگر
         ز پاسخ بپيش جهان آفرين            چه گويم چرا بازگشتم ز كين‏
         ز كار سياوش چهارم سخن            كه افگندى اى پير سالار بن‏
         كه گفتى ز بهر تنى گشته خاك            نشايد ستد زنده را جان پاك‏
                        شاهنامه، ص: 503
         تو بشناس كين زشت كردارها            بدل پر ز هر گونه آزارها
         كه با شهر ايران شما كرده‏ايد            چه مايه كيان را بيازرده‏ايد
         چه پيمان شكستن چه كين ساختن            هميشه بسوى بدى تاختن‏
         چو ياد آورم چون كنم آشتى            كه نيكى سراسر بدى كاشتى‏
         بپنجم كه گفتى كه پيمان كنم            ز توران سران را گروگان كنم‏
         بنزديك خسرو فرستيم گنج            ببنديم بر خويشتن راه رنج‏
         بدان اى نگهبان توران سپاه            كه فرمان جز اينست ما را ز شاه‏
         مرا جنگ فرمود آويختن            بكين سياوش خون ريختن‏
         چو فرمان خسرو نيارم بجاى            روان شرم دارد بديگر سراى‏
         ور اوميد دارى كه خسرو بمهر            گشايد برين گفتها بر تو چهر
         گروگان و آن خواسته هرچ هست            چو لهّاك و رويين خسرو پرست‏
         گسى كن بزودى بنزديك شاه            سوى شهر ايران گشادست راه‏
         ششم شهر ايران كه كردى تو ياد            بر و بوم آباد فرخ نژاد
         سپاريم گفتى بخسرو همه            ز هر سو بر خويش خوانم رمه‏
         ترا گرد يزدان ازان بى‏نياز            گر آگه نه‏اى تا گشاييم راز
         سوى باختر تا بمرز خزر            همه گشت لهراسب را سر بسر
         سوى نيمروز اندرون تا بسند            جهان شد بكردار رومى پرند
         تهم رستم نيو با تيغ تيز            برآورد از يشان دم رستخيز
         سر هندوان با درفش سياه            فرستاد رستم بنزديك شاه‏
         دهستان و خوارزم و آن بوم و بر            كه تركان بر آورده بودند سر
         بيابان از يشان بپرداختند            سوى باختر تاختن ساختند
         بباريد بر شيده اشكش تگرگ            فراز آوريدش بنزديك مرگ‏
         اسيران و ز خواسته چند چيز            فرستاد نزديك خسرو بنيز
         وزين سو من و تو بجنگ اندريم            بدين مركز نام و ننگ اندريم‏
         بيك جنگ ديدى همه دستبرد            ازين نامداران و مردان گرد
         ور ايدونك روى اندر آرى بروى            رهانم ترا زين همه گفت و گوى‏
         بنيروى يزدان و فرمان شاه            بخون غرقه گردانم اين رزمگاه‏
         تو اى نامور پهلوان سپاه            نگه كن بدين گردش هور و ماه‏
         كه بند سپهرى فراز آمدست            سر بخت تركان بگاز آمدست‏
         نگر تا ز كردار بدگوهرت            چه آرد جهان آفرين بر سرت‏
         زمانه ز بد دامن اندر كشيد            مكافات بد را بد آيد پديد
         تو بنديش هشيار و بگشاى گوش            سخن از خردمند مردم نيوش‏
         بدان كين چنين لشكر نامدار            سواران شمشير زن صد هزار
         همه نامجوى و همه كينه خواه            بافسون نگردند ازين رزمگاه‏
         زمانه برآمد بهفتم سخن            فگندى وفا را بسوگند بن‏
         بپيمان مرا با تو گفتار نيست            خرد را روانت خريدار نيست‏
         ازيراك با هرك پيمان كنى            وفا را بفرجام هم بشكنى‏
                        شاهنامه، ص: 504
         بسوگند تو شد سياوش بباد            بگفتار بر تو كس ايمن مباد
         نبوديش فريادرس روز درد            چه مايه بسختى ترا ياد كرد
         بهشتم كه گفتى مرا تاج و تخت            از آن تو بيشست مردى و بخت‏
         هميدون فزونم بمردان و گنج            و ليكن دلم را ز مهرست رنج‏
         من ايدون گمانم كه تا اين زمان            بجنگ آزمودى مرا بى‏گمان‏
         گرم بى‏هنر يافتى روز كين            تو دانى كنون بازم از پس ببين‏
         بفرجام گفتى ز مردان مرد            تنى چند بگزين ز بهر نبرد
         من از لشكر ترك هم زين نشان            بيارم سواران مردم كشان‏
         كه از مهربانى كه بر لشكرم            نخواهم كه بيداد كين‏گسترم‏
         تو با مهربانى نهى پاى پيش            كه دانى نهان دل و راى خويش‏
         بيازارد از من جهاندار شاه            گر از يكدگر بگسلانم سپاه‏
         نهم آنك گفتى مبارز گزين            كه با من بگردد برين دشت كين‏
         يكى لشكرى پر گنه پيش من            پر آزار از يشان دل انجمن‏
         نباشد ز من شاه همداستان            كزيشان بگردم بدين داستان‏
         نخستين بانبوه زخمى چو كوه            ببايد زدن سر بسر همگروه‏
         ميان دو لشكر دو صف بر كشيد            گر ايدونك پيروزى آيد پديد
         و گرنه همين نامداران مرد            بياريم و سازيم جاى نبرد
         ازين گفته گر بگسلى باز دل            من از گفته خود نيم دلگسل‏
         ور ايدونك با من بآوردگاه            بسنده نخواهى بدن با سپاه‏
         سپه خواه و ياور ز سالار خويش            بژرفى نگه‏دار پيكار خويش‏
         پراگنده از لشكرت خستگان            ز خويشان نزديك و پيوستگان‏
         بمان تا كندشان پزشكان درست            زمان جستن اكنون بدين كار تست‏
         اگر خواهى از من زمان و درنگ            و گر جنگ جويى بياراى جنگ‏
         بدان گفتم اين تا بروز نبرد            بما بر بهانه نبايدت كرد
         كه ناگاه با ما بجنگ آمدى            كمين كردى و بى‏درنگ آمدى‏
         من اين كين اگر تا بصد ساليان            بخواهم همانست و اكنون همان‏
         ازين كينه برگشتن امّيد نيست            شب و روز بى‏ديدگان را يكيست‏
         چو آن پاسخ نامه گشت اسپرى            فرستاده آمد بسان پرى‏
         كمر بر ميان با ستور نوند            ز مردان بگرد اندرش نيز چند
         فرود آمد از باره رويين گرد            گوان را همه پيش گودرز برد
         سپهبد بفرمود تا موبدان            ز لشكر همه نامور بخردان‏
         بزودى سوى پهلوان آمدند            خردمند و روشن روان آمدند
         پس آن پاسخ نامه پيش گوان            بفرمود خواندن همى پهلوان‏
         بزرگان كه آن نامه دلپذير            شنيدند گفتار فرّخ دبير
         هش و راى پيران تنك داشتند            همه پند او را سبك داشتند
         بگودرز بر آفرين خواندند            ورا پهلوان گزين خواندند
         پس آن نامه را مهر كرد و بداد            برويين پيران ويسه نژاد
                                                 شاهنامه، ص: 505
         چو از پيش گودرز برخاستند            بفرمود تا خلعت آراستند
         از اسبان تازى بزرّين ستام            چه افسر چه شمشير زرّين نيام‏
         ببخشيد يارانش را سيم و زر            كرا درخور آمد كلاه و كمر
         برفت از در پهلوان با سپاه            سوى لشكر خويش بگرفت راه‏
         چو رويين بنزديك پيران رسيد            بپيش پدر شد چنانچون سزيد
         بنزديك تختش فرو برد سر            جهان ديده پيران گرفتش ببر
         چو بگزارد پيغام سالار شاه            بگفت آنچ ديد اندران رزمگاه‏
         پس آن نامه برخواند پيشش دبير            رخ پهلوان سپه شد چو قير
         دلش گشت پر درد و جان پر نهيب            بدانست كآمد بتنگى نشيب‏
         شكيبايى و خامشى برگزيد            بكرد آن سخن بر سپه ناپديد
         ازان پس چنين گفت پيش سپاه            كه گودرز را دل نيامد براه‏
         ازان خون هفتاد پور گزين            نيارامدش يك زمان دل ز كين‏
         گر ايدونگ او بر گذشته سخن            بنوّى همى كينه سازد ز بن‏
         چرا من به كين برادر كمر            نبندم نخارم ازين كينه سر
         هم از خون نهصد سر نامدار            كه از تن جدا شد گه كار زار
         كه اندر بر و بوم تركان دگر            سوارى چو هومان نبندد كمر
         چو نستيهن آن سرو سايه فگن            كه شد ناپديد از همه انجمن‏
         ببايد كنون بست ما را كمر            نمانم بايرانيان بوم و بر
         بنيروى يزدان و شمشير تيز            برآرم از آن انجمن رستخيز
         از اسبان گله هرچ شايسته بود            ز هر سو بلشكرگه آورد زود
         پياده همه كرد يك سر سوار            دو اسبه سوار از پس كارزار
         سر گنجهاى كهن برگشاد            بدينار دادن دل اندر نهاد
                        [ يارى خواستن پيران از افراسياب‏]
          چو اين كرده شد نزد افراسياب            نوندى برافگند هنگام خواب‏
         فرستاده‏اى با هش و راى پير            سخنگوى و گرد و سوار و دبير
         كه رو شاه توران سپه را بگوى            كه اى دادگر خسرو نامجوى‏
         كز آنگه كه چرخ سپهر بلند            بگشت از بر تيره خاك نژند
         چو تو شاه بر گاه ننشست نيز            به كس نام شاهى نپيوست نيز
         نه زيبا بود جز تو مر تخت را            كلاه و كمر بستن و بخت را
         ازان كس برآرد جهاندار گرد            كه پيش تو آيد بروز نبرد
         يكى بنده‏ام من گنهكار تو            كشيده سر از جان بيدار تو
         ز كى‏خسرو از من بيازرد شاه            جزين خويشتن را ندانم گناه‏
         كه اين ايزدى بود بود آنچ بود            ندارد ز گفتار بسيار سود
         اگر نيز بيند مرا زين گناه            كند گردن آزاد و آيد براه‏
         رسانم من اكنون بشاه آگهى            كه گردون چه آورد پيش رهى‏
         كشيدم بكوه كنابد سپاه            بايرانيان بر ببستيم راه‏
         و زان سو بيامد سپاهى گران            سپهدار گودرز و با او سران‏
         كز ايران ز گاه منوچهر شاه            فزون زان نيامد بتوران سپاه‏
                        شاهنامه، ص: 506
         به زيبد يكى جايگه ساختند            سپه را دران كوه بشناختند
         سپه را سه روز و سه شب چون پلنگ            بروى اندر آورده بد روى تنگ‏
         نجستيم رزم اندران كينه گاه            كه آيد مگر سوى هامون سپاه‏
         نيامد سپاهش ازان كه برون            سر پهلوانان ما شد نگون‏
         سپهدار ايران نيامد ستوه            بهامون نياورد لشكر ز كوه‏
         برادر جهاندار هومان من            بكينه بجوشيد ازين انجمن‏
         بايران سپه شد كه جويد نبرد            ندانم چه آمد بران شير مرد
         بيامد بكين جستنش پور گيو            بگرديد با گرد هومان نيو
         ابر دست چون بيژنى كشته شد            سر من ز تيمار او گشته شد
         كه دانست هرگز كه سرو بلند            بباغ از گيا يافت خواهد گزند
         دل نامداران همه برشكست            همه شادمانى شد از درد پست‏
         و ديگر چو نستيهن نامدار            ابا ده هزار آزموده سوار
         برفت از بر من سپيده دمان            همان بيژنش كند سر در زمان‏
         من از درد دل بركشيدم سپاه            غريوان برفتم بآوردگاه‏
         يكى رزم تا شب برآمد ز كوه            بكرديم يك با دگر همگروه‏
         چو نهصد تن از نامداران شاه            سر از تن جدا شد برين رزمگاه‏
         دو بهره ز گردان اين انجمن            دل از درد خسته بشمشير تن‏
         بما بر شده چيره ايرانيان            بكينه همه پاك بسته ميان‏
         بترسم همى زانك گردان سپهر            بخواهد بريدن ز ما پاك مهر
         و زان پس شنيدم يكى بد خبر            كزان نيز برگشتم آسيمه سر
         كه كى‏خسرو آيد همى با سپاه            بپشت سپهبد بدين رزمگاه‏
         گر ايدونك گردد درست اين خبر            كه خسرو كند سوى ما بر گذر
         جهاندار داند كه من با سپاه            نيارم شدن پيش او كينه خواه‏
         مگر شاه با لشكر كينه جوى            نهد سوى ايران بدين كينه روى‏
         بگرداند اين بد ز تورانيان            ببندد بكينه كمر بر ميان‏
         كه گر جان ما را ز ايران سپاه            بد آيد نباشد كسى كينه خواه‏
         فرستاده چون گفتِ پيران شنيد            بكردار باد دمان بر دميد
         نشست از بر بادپاى سمند            بكردار آتش هيونى بلند
         بشد تا بنزديك افراسياب            نه دم زد بره بر نه آرام و خواب‏
         بنزديك شاه اندر آمد چو باد            ببوسيد تخت و پيامش بداد
         چو بشنيد گفتار پيران بدرد            دلش گشت پر خون و رخساره زرد
         شد از كار آن كشتگان خسته دل            بدان درد بنهاد پيوسته دل‏
         و زان نيز كز دشمنان لشكرش            گريزان و ويران شده كشورش‏
         ز هر سو پلنگ اندر آورده چنگ            برو بر جهان گشته تاريك و تنگ‏
         چو گفتار پيران ازان سان شنيد            سپه را همه پاى بر جاى ديد
         بشبگير چون تاج بر سر نهاد            همانگه فرستاده را در گشاد
                        [ پاسخ پيام پيران از افراسياب‏]
          بفرمود تا بازگردد بجاى            سوى نامور بنده كدخداى‏
                        شاهنامه، ص: 507
         چنين پاسخ آورد كو را بگوى            كه اى مهربان نيكدل راستگوى‏
         تو تا زادى از مادر پاك تن            سرافراز بودى بهر انجمن‏
         ترا بيشتر نزد من دستگاه            توى برتر از پهلوانان بجاه‏
         هميشه يكى جوشنى پيش من            سپر كرده جان و فدى كرده تن‏
         هميدون بهر كار با گنج خويش            گزيده ز بهر منى رنج خويش‏
         تو بردى ز چين تا بايران سپاه            تو كردى دل و بخت دشمن سياه‏
         نبيند سپه چون تو سالار نيز            نبندد كمر چون تو هشيار نيز
         ز تور و پشنگ ار درايد بمهر            چو تو پهلوان نيز نارد سپهر
         نخست آنك گفتى من از انجمن            گنهكار دارم همى خويشتن‏
         كه كى‏خسرو آمد ز توران زمين            به ايران و با ما بگسترد كين‏
         بدين من كه شاهم نيازرده‏ام            بدل هرگز اين ياد ناورده‏ام‏
         نبايد كه باشى بدين تنگ دل            ز تيمار يابد ترا زنگ دل‏
         كه آن بودنى بود از كردگار            نيامد بدين بد كس آموزگار
         كه كى‏خسرو از من نگيرد فروغ            نبيره مخوانش كه باشد دروغ‏
         نباشم هميدون من او را نيا            نجويم همى زين سخن كيميا
         بدين كار او كس گنهكار نيست            مرا با جهاندار پيكار نيست‏
         چنين بود و اين بودنى كار بود            مرا از تو در دل چه آزار بود
         و ديگر كه گفتى ز كار سپاه            ز گرديدن تيره خورشيد و ماه‏
         هميشه چنينست كار نبرد            ز هر سو همى گردد اين تيره گرد
         گهى بركشد تا بخورشيد سر            گهى اندر آرد ز خورشيد بر
         بيك سان نگردد سپهر بلند            گهى شاد دارد گهى مستمند
         گهى با مى و رود و رامشگران            گهى با غم و گرم و با آن دهان‏
         تو دل را بدين درد خسته مدار            روان را بدين كار بسته مدار
         سخن گفتن كشتگان گشت خواب            ز كين برادر تو سر برمتاب‏
         دلى كو ز درد برادر شخود            علاج پزشكان نداردش سود
         سه ديگر كه گفتى كه خسرو پگاه            بجنگ اندر آيد همى با سپاه‏
         مبيناد چشم كس آن روزگار            كه او پيش دستى نمايد بكار
         كه من خود برانم كز ايدر سپاه            ازان سوى جيحون گذارم براه‏
         نه گودرز مانم نه خسرو نه طوس            نه گاه و نه تاج و نه بوق و نه كوس‏
         بايران ازان گونه رانم سپاه            كزان پس نبيند كسى تاج و گاه‏
         بكى خسرو اين پس نمانم جهان            بسر بر فرود آيمش ناگهان‏
         بخنجر ازان سان ببرم سرش            كه گريد بدو لشكر و كشورش‏
         مگر كاسمانى دگر گونه كار            فراز آيد از گردش روزگار
         ترا اى جهان ديده سرفراز            نكردست يزدان بچيزى نياز
         ز مردان و ز گنج و نيروى دست            همه ايزدى هرچ بايدت هست‏
         يكى نامور لشكرى ده هزار            دلير و خردمند و گرد و سوار
         فرستادم اينك بنزديك تو            كه روشن كند جان تاريك تو
                        شاهنامه، ص: 508
         از ايرانيان ده و زينها يكى            بچشم يكى ده سوار اندكى‏
         چو لشكر بنزد تو آيد مپاى            سر و تاج گودرز بگسل ز جاى‏
         همان كوه كو كرده دارد حصار            باسبان جنگى ز پا اندر آر
         مكش دست از يشان بخون ريختن            تو پيروز باشى بآويختن‏
         ممان زنده زيشان بگيتى كسى            كه نزد تو آيد از يشان بسى‏
         فرستاده بشنيد پيغام شاه            بيامد بر پهلوان سپاه‏
         بپيش اندر آمد بسان شمن            خميده چو از بار شاخ سمن‏
         بپيران رسانيد پيغام شاه            و زان نامداران جنگى سپاه‏
         چو بشنيد پيران سپه را بخواند            فرستاده چون اين سخن باز راند
         سپه را سراسر همه داد دل            كه از غم بباشيد آزاد دل‏
         نهانى روانش پر از درد بود            پر از خون دل و بخت بر گرد بود
         كه از هر سوى لشكر شهريار            همى كاسته ديد در كارزار
         هم از شاه خسرو دلش بود تنگ            بترسيد كايد يكايك بجنگ‏
         بيزدان چنين گفت كاى كردگار            چه مايه شگفت اندرين روزگار
         كرا بر كشيدى تو افگنده نيست            جز از تو جهاندار دارنده نيست‏
         بخسرو نگر تا جز از كردگار            كه دانست كآيد يكى شهريار
         نگه كن بدين كار گردنده دهر            مر آن را كه از خويشتن كرد بهر
         برآرد گل تازه از خار خشك            شود خاك با بخت بيدار مشك‏
         شگفتى‏تر آنك از پى آز مرد            هميشه دل خويش دارد بدرد
         ميان نيا و نبيره دو شاه            ندانم چرا بايد اين كينه گاه‏
         دو شاه و دو كشور چنين جنگجوى            دو لشكر بروى اندر آورده روى‏
         چه گويى سرانجام اين كارزار            كرا بركشد گردش روزگار
         پس آنگه بيزدان بناليد زار            كه اى روشن دادگر كردگار
         گر افراسياب اندرين كينه گاه            ابا نامداران توران سپاه‏
         بدين رزمگه كشته خواهد شدن            سر بخت ما گشته خواهد شدن‏
         چو كى‏خسرو آيد ز ايران بكين            بدو بازگردد سراسر زمين‏
         روا باشد ار خسته در جوشنم            برآرد روان كردگار از تنم‏
         مبيناد هرگز جهان بين من            گرفته كسى راه و آيين من‏
         كرا گردش روز با كام نيست            ورا زندگانى و مرگش يكيست‏
                        [ رزم ايرانيان و تورانيان به انبوه‏]
          و زان پس ز ايران سپه كرّ ناى            برآمد دم بوق و هندى دراى‏
         دو رويه ز لشكر برآمد خروش            زمين آمد از نعل اسبان بجوش‏
         سپاه اندر آمد ز هر سو گروه            بپوشيد جوشن همه دشت و كوه‏
         دو سالار هر دو بسان پلنگ            فراز آوريدند لشكر بجنگ‏
         بكردار باران ز ابر سياه            بباريد تير اندران رزمگاه‏
         جهان چون شب تيره از تيره ميغ            چو ابرى كه باران او تير و تيغ‏
         زمين آهنين كرده اسبان بنعل            برو دست گُردان بخون گشته لعل‏
         ز بس خسته تُرك اندران رزمگاه            بريده سرانشان فگنده براه‏
                        شاهنامه، ص: 509
         بر آوردگه جاى گشتن نماند            پى اسب را بر گذشتن نماند
         زمين لاله‏گون شد هوا نيلگون            برآمد همى موج درياى خون‏
         دو سالار گفتند اگر همچنين            بداريم گردان برين دشت كين‏
         شب تيره را كس نماند بجاى            جز از چرخ گردان و گيهان خداى‏
         چو پيران چنان ديد جاى نبرد            بلهّاك فرمود و فرشيدورد
         كه چندان كجا با شما لشكرست            كسى كاندرين رزمگه درخورست‏
         سران را ببخشيد تا بر سه روى            بوند اندرين رزمگه كينه جوى‏
         وزيشان گروهى كه بيدارتر            سپه را ز دشمن نگهدارتر
         بديشان سپاريد پشت سپاه            شما بر دو رويه بگيريد راه‏
         بلهّاك فرمود تا سوى كوه            برد لشكر خويش را همگروه‏
         هميدون سوى رود فرشيدورد            شود تا برآرد بخورشيد گرد
         چو آن نامداران توران سپاه            گسستند زان لشكر كينه خواه‏
         نوندى برافگند بر ديده‏بان            ازان ديده‏گه تا در پهلوان‏
         نگهبان گودرز خود با سپاه            همى داشت هر سو ز دشمن نگاه‏
         دو رويه چو لهّاك و فرشيدورد            ز راه كمين برگشادند گرد
         سواران ايران برآويختند            همى خاك با خون برآميختند
         نوندى برافگند هر سو دوان            بآگاه كردن بر پهلوان‏
         نگه كرد گودرز تا پشت اوى            كه دارد ز گردان پرخاش جوى‏
         گرامى پسر شير شرزه هجير            بپشت پدر بود با تيغ و تير
         بفرمود تا شد بپشت سپاه            بر گيو گودرز لشكر پناه‏
         بگويد كه لشكر سوى رود و كوه            بيارى فرستد گروها گروه‏
         و ديگر بفرمود گفتن بگيو            كه پشت سپه را يكى مرد نيو
         گزيند سپارد بدو جاى خويش            نهد او از آن جايگه پاى پيش‏
         هجير خردمند بسته كمر            چو بشنيد گفتار فرخ پدر
         بيامد بسوى برادر دوان            بگفت آن كجا گفته بد پهلوان‏
         چو بشنيد گيو اين سخن بردميد            ز لشكر يكى نامور برگزيد
         كجا نام او بود فرهاد گرد            بخواند و سپه يك سر او را سپرد
         دو صد كار ديده دلاور سران            بفرمود تا زنگه شاوران‏
         برد تاختن سوى فرشيدورد            برانگيزد از رود و ز آب گرد
         ز گردان دو صد با درفشى چو باد            بفرخنده گرگين ميلاد داد
         بدو گفت ز ايدر بگردان عنان            ابا گرز و با آبداده سنان‏
         كنون رفت بايد بران رزمگاه            جهان كرد بايد بريشان سياه‏
         كه پشت سپهشان بهم بر شكست            دل پهلوانان شد از درد پست‏
         ببيژن چنين گفت كاى شير مرد            توى شير درنده روز نبرد
         كنون شير مردى بكار آيدت            كه با دشمنان كارزار آيدت‏
         از ايدر برو تا بقلب سپاه            ز پيران بدان جايگه كينه خواه‏
         از يشان نپرهيز و تن پيش دار            كه آمد گه كينه در كارزار                         شاهنامه، ص: 510
         كه پشت همه شهر توران بدوست            چو روى تو بيند بدرّدش پوست‏
         اگر دست يابى برو كار بود            جهاندار و نيك اخترت يار بود
         بياسايد از رنج و سختى سپاه            شود شادمانه جهاندار و شاه‏
         شكسته شود پشت افراسياب            پر از خون كند دل دو ديده پر آب‏
         بگفت اين سخن پهلوان با پسر            پسر جنگ را تنگ بسته كمر
         سواران كه بودند بر ميسره            بفرمود خواندن همه يك سره‏
         گرازه برون آمد و گستهم            هجير سپهدار و بيژن بهم‏
         و ز آنجا سوى قلب توران سپاه            گرانمايگان برگرفتند راه‏
         بكردار گرگان بروز شكار            بران باد پايان اخته زهار
         ميان سپاه اندرون تاختند            ز كينه همى دل بپرداختند
         همه دشت برگستوانور سوار            پراگنده گشته گه كارزار
         چه مايه فتاده بپاى ستور            كفن جوشن و سينه شير گور
                        [ رزم گيو و پيران و فرو ماندن اسب گيو]
          چو رويين پيران ز پشت سپاه            بديد آن تكاپوى و گرد سياه‏
         بيامد بپشت سپاه بزرگ            ابا نامداران بكردار گرگ‏
         برآويخت برسان شرزه پلنگ            بكوشيد و هم برنيامد بجنگ‏
         بيفگند شمشير هندى ز مشت            بنوميدى از جنگ بنمود پشت‏
         سپهدار پيران و مردان خويش            بجنگ اندرون پاى بنهاد پيش‏
         چو گيو آن زمان روى پيران بديد            عنان سوى او جنگ را بركشيد
         ازان مهتران پيش پيران چهار            بنيزه ز اسب اندر افگند خوار
         بزه كرد پيران ويسه كمان            همى تير باريد بر بدگمان‏
         سپر بر سر آورد گيو سترگ            بنيزه در آمد بكردار گرگ‏
         چو آهنگ پيران سالار كرد            كه جويد بآورد با او نبرد
         فرو ماند اسبش هميدون بجاى            از آنجا كه بد پيش ننهاد پاى‏
         يكى تازيانه بران تيز رو            بزد خشم را نامبردار گو
         بجوشيد و بگشاد لب را ز بند            بنفرين دژخيم ديو نژند
         بيفگند نيزه كمان برگرفت            يكى درقه كَرگ بر سر گرفت‏
         كمان را بزه كرد و بگشاد بر            كه با دست پيران بدوزد سپر
         بزد بر سرش چار چوبه خدنگ            نبد كارگر تير بر كوه سنگ‏
         هميدون سه چوبه بر اسب سوار            بزد گيو پيكان آهن گذار
         نشد اسب خسته نه پيران نيو            بدانجا رسيدند ياران گيو
         چو پيران چنان ديد برگشت زود            برفت از پسش گيو تازان چو دود
         بنزديك گيو آمد آنگه پسر            كه اى نامبردار فرخ پدر
         من ايدون شنيدستم از شهريار            كه پيران فراوان كند كارزار
         ز چنگ بسى تيز چنگ اژدها            مر او را بود روز سختى رها
         سرانجام بر دست گودرز هوش            برآيد تو اى باب چندين مكوش‏
         پس اندر رسيدند ياران گيو            پر از خشم و كينه سواران نيو
         چو پيران چنان ديد برگشت ز وى            سوى لشكر خويش بنهاد روى‏
                        شاهنامه، ص: 511
         خروشان پر از درد و رخساره زرد            بنزديك لهّاك و فرشيدورد
         بيامد كه اى نامداران من            دليران و خنجرگزاران من‏
         شما را ز بهر چنين روزگار            همى پرورانيدم اندر كنار
         كنون چون بجنگ اندر آمد سپاه            جهان شد بما بر ز دشمن سياه‏
         نبينم كسى كز پى نام و ننگ            بپيش سپاه اندر آيد بجنگ‏
         چو آواز پيران بديشان رسيد            دل نامداران ز كين بردميد
         برفتند و گفتند گر جان پاك            نباشد بتن نيستمان بيم و باك‏
         ببنديم دامن يك اندر دگر            نشايد گشادن برين كين كمر
         سوى گيو لهّاك و فرشيدورد            برفتند و جستند با او نبرد
         برآمد بر گيو لهّاك نيو            يكى نيزه زد بر كمرگاه گيو
         همى خواست كو را ربايد ز زين            نگونسار از اسب افگند بر زمين‏
         بنيزه زره بردريد از نهيب            نيامد برون پاى گيو از ركيب‏
         بزد نيزه پس گيو بر اسب اوى            ز درد اندر آمد تگاور بروى‏
         پياده شد از باره لهّاك مرد            فراز آمد از دور فرشيدورد
         ابر نيزه گيو تيغى چو باد            بزد نيزه ببريد و برگشت شاد
         چو گيو اندران زخم او بنگريد            عمود گران از ميان بركشيد
         بزد چون يكى تيز دم اژدها            كه از دست او خنجر آمد رها
         سبك ديگرى زد بگردنش بر            كه آتش بباريد بر تنش بر
         بجوشيد خون بر دهانش از جگر            تنش سست برگشت و آسيمه سر
         چو گيو اندرين بود لهّاك زود            نشست از بر بادپايى چو دود
         ابا گرز و با نيزه بر سان شير            بر گيو رفتند هر دو دلير
         چه مايه ز چنگ دلاور سران            بروبر بباريد گرز گران‏
         بزين خدنگ اندرون بد سوار            ستوهى نيامدش از كارزار
         چو ديدند لهّاك و فرشيدورد            چنان پايدارى ازان شير مرد
         ز بس خشم گفتند يك با دگر            كه ما را چه آمد ز اختر بسر
         برين زين همانا كه كوهست و روست            بروبر ندرّد جز از شير پوست‏
         ز يارانش گيو آنگهى نيزه خواست            همى گشت هر سو چپ و دست راست‏
         بديشان نهاد از دو رويه نهيب            نيامد يكى را سر اندر نشيب‏
         بدل گفت كارى نو آمد بروى            مرا زين دليران پرخاش جوى‏
         نه از شهر تركان سران آمدند            كه ديوان مازندران آمدند
         سوى راست گيو اندر آمد چو گرد            گرازه بپرخاش فرشيدورد
         ز پولاد در چنگ سيمين ستون            بزير اندرون باره چون هيون‏
         گرازه چو بگشاد از باد دست            بزين بر شد آن ترگ پولاد بست‏
         بزد نيزه بر كمربند اوى            زره بود نگسست پيوند اوى‏
         يكى تيغ در چنگ بيژن چو شير            بپشت گرازه در آمد دلير
         بزد بر سر و ترگ فرشيدورد            زمين را بدرّيد ترك از نبرد
         همى كرد بر بارگى دست راست            باسب اندر آمد نبود آنچ خواست‏
                        شاهنامه، ص: 512
         پس بيژن اندر دمان گستهم            ابا نامداران ايران بهم‏
         بنزديك توران سپاه آمدند            خليده دل و كينه خواه آمدند
         ز توران سپاه اندريمان چو گرد            بيامد دمان تا بجاى نبرد
         عمودى فروهشت بر گستهم            كه تا بگسلاند ميانش ز هم‏
         بتيغش برآمد بدو نيم گشت            دل گستهم زو پر از بيم گشت‏
         بپشت يلان اندر آمد هجير            ابر اندريمان بباريد تير
         خدنگش بدريد برگستوان            بماند آن زمان بارگى بى‏روان‏
         پياده شد از باره مرد سوار            سپر بر سر آورد و برساخت كار
         ز تركان برآمد سراسر غريو            سواران برفتند برسان ديو
         مر او را بچاره ز آوردگاه            كشيدند از پيش روى سپاه‏
         سپهدار پيران ز سالارگاه            بيامد بياراست قلب سپاه‏
         ز شبگير تا شب برآمد ز كوه            سواران ايران و توران گروه‏
         همى گرد كينه برانگيختند            همى خاك با خون برآميختند
         از اسبان و مردان همه رفته هوش            دهن خشك و رفته ز تن زور و توش‏
                        [ پيمان كردن گودرز و پيران به جنگ يازده رخ‏]
          چو روى زمين شد برنگ آبنوس            برآمد ز هر دو سپه بوق و كوس‏
         ابر پشت پيلان تبيره زنان            ازان رزمگه بازگشت آن زمان‏
         بران بر نهادند هر دو سپاه            كه شب بازگردند ز آوردگاه‏
         گزينند شبگير مردان مرد            كه از ژرف دريا برآرند گرد
         همه نامداران پرخاش جوى            يكايك بروى اندر آرند روى‏
         ز پيكار يابد رهايى سپاه            نريزند خون سر بى‏گناه‏
         بكردند پيمان و گشتند باز            گرفتند كوتاه رزم دراز
         دو سالار هر دو ز كينه بدرد            همى روى برگاشتند از نبرد
         يكى سوى كوه كنابد برفت            يك سوى زيبد خراميد تفت‏
         همانگه طلايه ز لشكر براه            فرستاد گودرز سالار شاه‏
         ز جوشنوران هرك فرسوده بود            ز خون دست و تيغش بيالوده بود
         همه جوشن و خود و ترگ و زره            گشادند مر بندها را گره‏
         چو از بار آهن بر آسوده شد            خورش جست و مى چند پيموده شد
         بتدبير كردن سوى پهلوان            برفتند بيدار پير و جوان‏
         بگودرز پس گفت گيو اى پدر            چه آمد مرا از شگفتى بسر
         چو من حمله بردم بتوران سپاه            دريدم صف و برگشادند راه‏
         بپيران رسيدم نوندم بجاى            فرو ماند و ننهاد از پيش پاى‏
         چنانم شتاب آمد از كار خويش            كه گفتم نباشم دگر يار خويش‏
         پس آن گفته شاه بيژن بياد            همى داشت وان دم مرا ياد داد
         كه پيران بدست تو گردد تباه            از اختر همين بود گفتار شاه‏
         بدو گفت گودرز كو را زمان            بدست منست اى پسر بى‏گمان‏
         كه زو كين هفتاد پور گزين            بخواهم بزور جهان آفرين‏
         ازان پس بروى سپه بنگريد            سران را همه گونه پژمرده ديد
                        شاهنامه، ص: 513
         ز رنج نبرد و ز خون ريختن            بهر جاى با دشمن آويختن‏
         دل پهلوان گشت زان پر ز درد            كه رخسار آزادگان ديد زرد
         بفرمودشان بازگشتن بجاى            سپهدار نيك اختر و رهنماى‏
         بدان تا تن رنج بردارشان            بر آسايد از جنگ و پيكارشان‏
         برفتند و شبگير باز آمدند            پر از كينه و رزمساز آمدند
         بسالار بر خواندند آفرين            كه اى نامور پهلوان زمين‏
         شبت خواب چون بود و چون خاستى            ز پيكار تركان چه آراستى‏
         بديشان چنين گفت پس پهلوان            كه اى نيك مردان و فرخ گوان‏
         سزد گر شما بر جهان آفرين            بخوانيد روز و شبان آفرين‏
         كه تا اين زمان هرچ رفت از نبرد            بكام دل ما همى گشت گرد
         فراوان شگفتى رسيدم بسر            جهان را نديدم مگر برگذر
         ز بيداد و داد آنچ آمد بشاه            بد و نيك را هم بدويست راه‏
         چو ما چرخ گردان فراوان سرشت            درود آن كجا بآرزو خود بكشت‏
         نخستين كه ضحاك بيدادگر            ز گيتى بشاهى برآورد سر
         جهان را چه مايه بسختى بداشت            جهان آفرين زو همه در گذاشت‏
         بداد آنك آورد پيدا ستم            ز باد آمد آن پادشاهى بدم‏
         چو بيداد او دادگر برنداشت            يكى دادگر را بروبر گماشت‏
         برآمد بران كار او چند سال            بد انداخت يزدان بران بدسگال‏
         فريدون فرّخ شه دادگر            ببست اندر آن پادشاهى كمر
         همه بند آهرمنى برگشاد            بياراست گيتى سراسر بداد
         چو ضحاك بد گوهر بدمنش            كه كردند شاهان بدو سرزنش‏
         ز افراسياب آمد آن بد خوى            همان غارت و كشتن و بد گوى‏
         كه در شهر ايران بگسترد كين            بگشت از ره داد و آيين و دين‏
         سياوش را هم بفرجام كار            بكشت و برآورد از ايران دمار
         و زان پس كجا گيو ز ايران براند            چه مايه بسختى بتوران بماند
         نهاليش بد خاك و بالينش سنگ            خورش گوشت نخچير و پوشش پلنگ‏
         همى رفت گم بوده چون بيهشان            كه يابد ز كى‏خسرو آنجا نشان‏
         يكايك چو نزديك خسرو رسيد            برو آفرين كرد كو را بديد
         و زان پس بايران نهادند روى            خبر شد بپيران پرخاش جوى‏
         سبك با سپاه اندر آمد براه            كه هر دو كندشان بره بر تباه‏
         بكرد آنچ بودش ز بد دسترس            جهاندارشان بد نگهدار و بس‏
         ازان پس بكين سياوش سپاه            سوى كاسه‏رود اندر آمد براه‏
         بلاون كه آمد سپاه گشن            شبيخون پيران و جنگ پشن‏
         كه چندان پسر پيش من كشته شد            دل نامداران همه گشته شد
         كنون با سپاهى چنين كينه جوى            بيامد بروى اندر آورد روى‏
         چو با ما بسنده نخواهد بدن            همى داستانها بخواهد زدن‏
         همى چاره سازد بدان تا سپاه            ز توران بيايد بدين رزمگاه‏
                        شاهنامه، ص: 514
         سران را همى خواهد اكنون بجنگ            يكايك ببايد شدن تيز چنگ‏
         كه گر ما بدين كار سستى كنيم            و گرنه بدين پيش دستى كنيم‏
         بهانه كند باز گردد ز جنگ            بپيچد سر از كينه و نام و ننگ‏
         ار ايدونك باشيد با من يكى            از يشان فراوان و ما اندكى‏
         ازان نامداران برآريم گرد            بدانگه كه سازد همى او نبرد
         ور ايدونك پيران ازين راى خويش            نگردد نهد رزم را پاى پيش‏
         پذيرفتم اندر شما سر بسر            كه من پيش بندم بدين كين كمر
         ابا پير سر من بدين رزمگاه            بكشتن دهم تن بپيش سپاه‏
         من و گرد پيران و رويين و گيو            يكايك بسازيم مردان نيو
         كه كس در جهان جاودانه نماند            بگيتى بما جز فسانه نماند
         هم آن نام بايد كه ماند بلند            چو مرگ افگند سوى ما بر كمند
         زمانه بمرگ و بكشتن يكيست            وفا با سپهر روان اندكيست‏
         شما نيز بايد كه هم زين نشان            ابا نيزه و تيغ مردم كشان‏
         بكينه ببنديد يك سر كمر            هران كس كه هست از شما نامور
         كه دولت گرفتست از يشان نشيب            كنون كرد بايد بكين بر نهيب‏
         بتوران چو هومان سوارى نبود            كه با بيژن گيو رزم آزمود
         چو برگشته بخت او شد نگون            بريدش سر از تن بسان هيون‏
         نبايد شكوهيد زيشان بجنگ            نشايد كشيدن ز پيكار چنگ‏
         ور ايدونك پيران بخواهد نبرد            بانبوه لشكر بيارد چو گرد
         هميدون بانبوه ما همچو كوه            ببايد شدن پيش او همگروه‏
         كه چندان دليران همه خسته دل            ز تيمار و اندوه پيوسته دل‏
         برآنم كه ما را بود دستگاه            از يشان بر آريم گرد سياه‏
         بگفت اين سخن سر بسر پهلوان            بپيش جهان ديده فرخ گوان‏
         چو سالارشان مهربانى نمود            همه پاك بر پاى جستند زود
         برو سر بسر خواندند آفرين            كه چون تو كسى نيست پر داد و دين‏
         پرستنده چون تو فريدون نداشت            كه گيتى سراسر بشاهى گذاشت‏
         ستون سپاهى و سالار شاه            فرازنده تاج و گاه و كلاه‏
         فدى كرده جان و فرزند و چيز            ز سالار شاهان چه جويند نيز
         همه هرچ شاه از فريبرز جست            ز طوس آن كنون از تو بيند درست‏
         همه سربسر مر ترا بنده‏ايم            بفرمان و رايت سر افگنده‏ايم‏
         گر ايدونك پيران ز توران سپاه            سران آورد پيش ما كينه خواه‏
         ز ما ده مبارز و زيشان هزار            نگر تا كه پيچد سر از كارزار
         ور ايدونك لشكر همه همگروه            بجنگ اندر آيد بكردار كوه‏
         ز كينه همه پاك دلخسته‏ايم            كمر بر ميان جنگ را بسته‏ايم‏
         فداى تو بادا تن و جان ما            سراسر برينست پيمان ما
         چو گودرز پاسخ برين سان شنود            بدلش اندرون شادمانى فزود
         بران نامداران گرفت آفرين            كه اى نرّه شيران ايران زمين‏
                        شاهنامه، ص: 515
         سپه را بفرمود تا بر نشست            هميدون ميان را بكينه ببست‏
         چپ لشكرش جاى رهام گرد            بفرهاد خورشيد پيكر سپرد
         سوى راست جاى فريبرز بود            بكتماره قارنان داد زود
         بشيدوش فرمود كاى پور من            بهر كار شايسته دستور من‏
         تو با كاويانى درفش و سپاه            برو پشت لشكر تو باش و پناه‏
         بفرمود پس گستهم را كه شو            سپه را تو باش اين زمان پيش رو
         ترا بود بايد بسالارگاه            نگه‏دار بيدار پشت سپاه‏
         سپه را بفرمود كز جاى خويش            نگر ناوريد اندكى پاى پيش‏
         همه گستهم را كنيد آفرين            شب و روز باشيد بر پشت زين‏
         برآمد خروش از ميان سپاه            گرفتند زارى بران رزمگاه‏
         همه سربسر سوى او تاختند            همى خاك بر سر برانداختند
         كه با پير سر پهلوان سپاه            كمر بست و شد سوى آوردگاه‏
         سپهدار پس گستهم را بخواند            بسى پند و اندرز با او براند
         بدو گفت زنهار بيدار باش            سپه را ز دشمن نگهدار باش‏
         شب و روز در جوشن كينه جوى            نگر تا گشاده نداريد روى‏
         چو آغازى از جنگ پرداختن            بود خواب را بر تو بر تاختن‏
         همان چون سر آرى بسوى نشيب            ز ناخفتگان بر تو آيد نهيب‏
         يكى ديده‏بان بر سر كوه دار            سپه را ز دشمن بى‏اندوه دار
         ور ايدونك آيد ز توران زمين            شبى ناگهان تاختن گر كمين‏
         تو بايد كه پيكار مردان كنى            بجنگ اندر آهنگ گردان كنى‏
         ور ايدونك از ما بدين رزمگاه            بد آگاهى آيد ز توران سپاه‏
         كه ما را بآوردگه بر كشند            تن بى‏سران مان بتوران كشند
         نگر تا سپه را نيارى بجنگ            سه روز اندرين كرد بايد درنگ‏
         چهارم خود آيد بپشت سپاه            شه نامبردار با پيل و گاه‏
         چو گفتار گودرز زان سان شنيد            سرشكش ز مژگان برخ بر چكيد
         پذيرفت سر تا بسر پند اوى            همى جست ازان كار پيوند اوى‏
         بسالار گفت آنچ فرمان دهى            ميان بسته دارم بسان رهى‏
                        [ سخن كردن پيران با نامداران خويش‏]
          پس از جنگ پيشين كه آمد شكست            كه توران بران درد بودند پست‏
         خروشان پدر بر پسر روى زرد            برادر ز خون برادر بدرد
         همه سر بسر سوگوار و نژند            دژم گشته از گشت چرخ بلند
         چو پيران چنان ديد لشكر همه            چو از گرگ درنده خسته رمه‏
         سران را ز لشكر سراسر بخواند            فراوان سخن پيش ايشان براند
         چنين گفت كاى كار ديده گوان            همه سوده رزم پير و جوان‏
         شما را بنزديك افراسياب            چه مايه بزرگى و جاهست و آب‏
         بپيروزى و فرهى كامتان            بگيتى پراگنده شد نامتان‏
         بيك رزم كآمد شما را شكست            كشيديد يك سر ز پيكار دست‏
         بدانيد يك سر كزين رزمگاه            اگر باز گردد بسستى سپاه‏
                        شاهنامه، ص: 516
         پس اندر ز ايران دلاور سران            بيايند با گرزهاى گران‏
         يكى را ز ما زنده اندر جهان            نبيند كس از مهتران و كهان‏
         برون كرد بايد ز دلها نهيب            گزيدن مرين غمگنان را شكيب‏
         چنين داستان زد شه موبدان            كه پيروز يزدان بود جاودان‏
         جهان سر بسر با فراز و نشيب            چنينست تا رفتن اندر نهيب‏
         كنون از بر و بوم و فرزند خويش            كه انديشد از جان و پيوند خويش‏
         همان لشكرست اين كه از جنگ ما            بپيچيد و بس كرد آهنگ ما
         بدين رزمگه بست بايد ميان            بكينه شدن پيش ايرانيان‏
         چنين كرد گودرز پيمان كه من            سران برگزينم ازين انجمن‏
         يكايك بروى اندر آريم روى            دو لشكر بر آسايد از گفت و گوى‏
         گر ايدونك پيمان بجاى آوريد            سران را ز لشكر بپاى آوريد
         و گر همگروه اندر آيد بجنگ            نبايد كشيدن ز پيكار چنگ‏
         اگر سر همه سوى خنجر بريم            بروزى بزاديم و روزى مريم‏
         و گرنه سرانشان برآرم بدار            دو رويه بود گردش روزگار
         اگر سر بپيچد كس از گفت من            بفرمايمش سر بريدن ز تن‏
         گرفتند گردان بپاسخ شتاب            كه اى پهلوان رد افراسياب‏
         تو از ديرگه باز با گنج خويش            گزيدستى از بهر ما رنج خويش‏
         ميان بسته بر پيش ما چون رهى            پسر با برادر بكشتن دهى‏
         چرا سر بپيچيم ما خود كييم            چنين بنده شه ز بهر چييم‏
         بگفتند و ز پيش برخاستند            بپيكار يك سر بياراستند
         همه شب همى ساختند اين سخن            كه افگند سالار بيدار بن‏
         بشبگير آواى شيپور و ناى            ز پرده برآمد بهر دو سراى‏
         نشستند بر زين سپيده دمان            همه نامداران ببازو كمان‏
         كه از نعل اسبان تو گفتى زمين            بپوشد همى چادر آهنين‏
         سپهبد بلهاك و فرشيدورد            چنين گفت كاى نامداران مرد
         شما را نگهبان توران سپاه            همى بود بايد بدين رزمگاه‏
         يكى ديده‏بان بر سر كوهسار            نگهبان روز و ستاره شمار
         گر ايدونك ما را ز گردان سپهر            بد آيد ببرّد ز ما پاك مهر
         شما جنگ را كس متازيد زود            بتوران شتابيد بر سان دود
         كزين تخمه ويسگان كس نماند            همه كشته شد جز شما بس نماند
         گرفتند مر يكدگر را كنار            بدرد جگر برگرستند زار
         برفتند و بس روى برگاشتند            غريويدن و بانگ برداشتند
         پر از كينه سالار توران سپاه            خروشان بيامد بآوردگاه‏
                        [ نامزد كردن گودرز و پيران پهلوانان را براى جنگ‏]
          چو گودرز كشوادگان را بديد            سخن گفت بسيار و پاسخ شنيد
         بدو گفت كاى پر خرد پهلوان            برنج اندرون چند پيچى روان‏
         روان سياوش را زان چه سود            كه از شهر توران برآرى تو دود
         بدان گيتى او جاى نيكان گزيد            نگيرى تو آرام كو آرميد
                        شاهنامه، ص: 517
         دو لشكر چنين پاك با يكدگر            فگنده چو پيلان ز تن دور سر
         سپاه دو كشور همه شد تباه            گه آمد كه بردارى اين كينه گاه‏
         جهان سربسر پاك بى‏مرد گشت            برين كينه پيكار ما سرد گشت‏
         ور ايدونك هستى چنين كينه دار            ازان كوه پايه سپاه اندر آر
         تو از لشكر خويش بيرون خرام            مگر خود برآيدت زين كينه كام‏
         بتنها من و تو برين دشت كين            بگرديم و كين آوران همچنين‏
         ز ما هرك او هست پيروز بخت            رسد خود بكام و نشيند بتخت‏
         اگر من بدست تو گردم تباه            نجويند كينه ز توران سپاه‏
         بپيش تو آيند و فرمان كنند            بپيمان روان را گروگان كنند
         و گر تو شوى كشته بر دست من            كسى را نيازارم از انجمن‏
         مرا با سپاه تو پيكار نيست            بريشان ز من نيز تيمار نيست‏
         چو گودرز گفتار پيران شنيد            از اختر همى بخت وارونه ديد
         نخست آفرين كرد بر كردگار            دگر ياد كرد از شه نامدار
         بپيران چنين گفت كاى نامور            شنيديم گفتار تو سر بسر
         ز خون سياوش بافراسياب            چه سودست از داد سر بر متاب‏
         كه چون گوسفندش ببريد سر            پر از خون دل از درد خسته جگر
         ازان پس برآورد ز ايران خروش            ز بس كشتن و غارت و جنگ و جوش‏
         سياوش بسوگند تو سر بداد            تو دادى بخيره مر او را بباد
         ازان پس كه نزد تو فرزند من            بيامد كشيدى سر از پند من‏
         شتابيدى و جنگ را ساختى            بكردار آتش همى تاختى‏
         مرا حاجت از كردگار جهان            برين گونه بود آشكار و نهان‏
         كه روزى تو پيش من آيى بجنگ            كنون آمدى نيست جاى درنگ‏
         به پيران سر اكنون بآوردگاه            بگرديم يك با دگر بى‏سپاه‏
         سپهدار تركان برآراست كار            ز لشكر گزيد آن زمان ده سوار
         ابا اسب و ساز و سليح تمام            همه شير مرد و همه نيك نام‏
         همانگه ز ايران سپه پهلوان            بخواند آن زمان ده سوار جوان‏
         برون تاختند از ميان سپاه            برفتند يك سر بآوردگاه‏
         كه ديدار ديده بريشان نبود            دو سالار زين گونه رزم آزمود
         ابا هر سوارى ز ايران سپاه            ز توران يكى شد ورا رزم خواه‏
         نهادند پس گيو را با گروى            كه همزور بودند و پرخاش جوى‏
         گروى زره كز ميان سپاه            سراسر برو بود نفرين شاه‏
         كه بگرفت ريش سياوش بدست            سرش را بريد از تن پاك پست‏
         دگر با فريبرز كاوس تفت            چو كلباد ويسه بآورد رفت‏
         چو رهّام گودرز با بارمان            برفتند يك با دگر بدگمان‏
         گرازه بشد با سيامك بجنگ            چو شير ژيان با دمنده نهنگ‏
         چو گرگين كار آزموده سوار            كه با اندريمان كند كارزار
         ابا بيژن گيو رويين گرد            بجنگ از جهان روشنايى ببرد
                        شاهنامه، ص: 518
         چو او خواست با زنگه شاوران            دگر برته با كهرم از ياوران‏
         چو ديگر فروهل بُد و زنگله            برون تاختند از ميان گله‏
         هجير و سپهرم بكردار شير            بدان رزمگاه اندر آمد دلير
         چو گودرز كشواد و پيران بهم            همه ساخته دل بدرد و ستم‏
         ميان بسته هر دو سپهبد بكين            چه از پادشاهى چه از بهر دين‏
         بخوردند سوگند يك با دگر            كه كس برنگرداند از كينه سر
         بدان تا كرا گردد امروز كار            كه پيروز برگردد از كارزار
         دو بالا بد اندر دو روى سپاه            كه شايست كردن بهر سو نگاه‏
         يكى سوى ايران دگر سوى تور            كه ديدار بودى بلشكر ز دور
         بپيش اندرون بود هامون و دشت            كه تازنده شايست بر وى گذشت‏
         سپهدار گودرز كرد آن نشان            كه هر كو ز گردان گردنكشان‏
         بزير آورد دشمنى را چو دود            درفشى ز بالا برآرند زود
         سپهدار پيران نشانى نهاد            ببالاى ديگر همين كرد ياد
         از آن پس بهامون نهادند سر            بخون ريختن بسته گردان كمر
         بتيغ و بگرز و بتير و كمند            همى آزمودند هر گونه بند
         دليران توران و كنداوران            ابا گرز و تيغ و پرنداوران‏
         كه گر كوه پيش آمدى روز جنگ            نبودى بر آن رزم كردن درنگ‏
         همه دستهاشان فرو ماند پست            در زور يزدان بريشان ببست‏
         بدام بلا اندر آويختند            كه بسيار بيداد خون ريختند
         فرو مانده اسبان جنگى بجاى            تو گفتى كه با دست بستست پاى‏
         بريشان همه راستى شد نگون            كه برگشت روز و بجوشيد خون‏
         چنان خواست يزدان جان آفرين            كه گفتى گرفت آن گوان را زمين‏
         ز مردى كه بودند با بخت خويش            بر آويختند از پى تخت خويش‏
         سران از پى پادشاهى بجنگ            بدادند جان از پى نام و ننگ‏
         دمان آمدند اندر آوردگاه            ابا يكدگر ساخته كينه خواه‏
                        [ رزم فريبرز با كلباد]
          نخستين فريبرز نيو دلير            ز لشكر برون تاخت برسان شير
         بنزديك كلباد ويسه دمان            بيامد بزه بر نهاده كمان‏
         همى گشت و تيرش نيامد چو خواست            كشيد آن پرنداور از دست راست‏
         برآورد و زد تيغ بر گردنش            بدو نيم شد تا كمرگه تنش‏
         فرود آمد از اسب و بگشاد بند            ز فتراك خويش آن كيانى كمند
         ببست از بر باره كلباد را            گشاد از برش بند پولاد را
         ببالا بر آمد بپيروز نام            خروشى بر آورد و بگذارد گام‏
         كه سالار ما باد پيروزگر            همه دشمن شاه خسته جگر
                        [ رزم گيو با گروى‏زره‏]
          و ديگر گروى زره ديو نيو            برون رفت با پور گودرز گيو
         بنيزه فراوان بر آويختند            همى زهر با خون بر آميختند
         سنان‏دار نيزه ز چنگ سوار            فرو ريخت از هول آن كارزار
         كمان بر گرفتند و تير خدنگ            يك اندر دگر تاخته چون پلنگ‏
                        شاهنامه، ص: 519
         همى زنده بايست مر گيو را            كز اسب اندر آرد گوِ نيو را
         چنان بسته در پيش خسرو برد            ز تركان يكى هديه نو برد
         چو گيو اندر آمد گروى از نهيب            كمان شد ز دستش بسوى نشيب‏
         سوى تيغ برد آن زمان دست خويش            دمان گيو نيو اندر آمد بپيش‏
         عمودى بزد بر سر و ترگ اوى            كه خون اندر آمد ز تارك بروى‏
         هميدون ز زين دست بگذاردش            گرفتش ببر سخت و بفشاردش‏
         كه بر پشت زين مرد بى‏توش گشت            ز اسب اندر افتاد و بيهوش گشت‏
         فرود آمد از باره جنگى پلنگ            دو دست از پس پشت بستش چو سنگ‏
         نشست از بر زين و او را بپيش            دوانيد و شد تا بر يار خويش‏
         ببالا برآمد درفشى بدست            بنعره همى كوه را كرد پست‏
         بپيروزى شاه ايران زمين            همى خواند بر پهلوان آفرين‏                         
رزم گرازه با سيامک 
          سه ديگر سيامك ز توران سپاه            بشد با گرازه بآوردگاه‏
         برفتند و نيزه گرفته بدست            خروشان بكردار پيلان مست‏
         پر از جنگ و پر خشم كينه وران            گرفتند زان پس عمود گران‏
         چو شيران جنگى بر آشوفتند            همى بر سر يكدگر كوفتند
         زبانشان شد از تشنگى لخت لخت            بتنگى فراز آمد آن كار سخت‏
         پياده شدند و بر آويختند            همى گرد كينه بر انگيختند
         گرازه بزد دست برسان شير            مر او را چو باد اندر آورد زير
         چنان سخت زد بر زمين كاستخوانش            شكست و برآمد ز تن نيز جانش‏
         گرازه هم آنگه ببستش باسب            نشست از بر زين چو آذرگشسب‏
         گرفت آنگه اسب سيامك بدست            ببالا برآمد بكردار مست‏
         درفش خجسته بدست اندرون            گرازان و شادان و دشمن نگون‏
         خروشان و جوشان و نعره زنان            ابر پهلوان آفرين بركنان‏
                        [ رزم فروهل با زنگله‏]
          چهارم فروهل بد و زنگله            دو جنگى بكردار شير يله‏
         بايران نبرده بتير و كمان            نبد چون فروهل دگر بد گمان‏
         چو از دور ترك دژم را بديد            كمان را بزه كرد و اندر كشيد
         برآورد زان تيرهاى خدنگ            گرفته كمان رفت پيشش بجنگ‏
         ابر زنگله تير باران گرفت            ز هر سو كمين سواران گرفت‏
         خدنگى برانش برآمد چو باد            كه بگذشت بر مرد و بر اسب شاد
         بروى اندر آمد تگاور ز درد            جدا شد ازو زنگله روى زرد
         نگون شد سر زنگله جان بداد            تو گفتى همانا ز مادر نزاد
         فروهل فرو جست و ببريد سر            برون كرد خفتان رومى ز بر
         سرش را بفتراك زين بر ببست            بيامد گرفت اسب او را بدست‏
         ببالا برآمد بسان پلنگ            بخون غرقه گشته بر و تيغ و چنگ‏
         درفش خجسته برآورد راست            شده شادمان يافته هرچ خواست‏
         خروشيد زان پس كه پيروز باد            سر خسروان شاه فرخ نژاد
                        [ رزم رهام با بارمان‏]
          به پنجم چو رهّام گودرز بود            كه با بارمان او نبرد آزمود
                        شاهنامه، ص: 520
         كمان بر گرفتند و تير خدنگ            برآمد خروش سواران جنگ‏
         كمانها همه پاك بر هم شكست            سوى نيزه بردند چون باد دست‏
         دو جنگى و هر دو دلير و سوار            هشيوار و ديده بسى كارزار
         بگشتند بسيار يك با دگر            بپيچيد رهّام پرخاشخر
         يكى نيزه انداخت بر ران اوى            كز اسب اندر آمد بفرمان اوى‏
         جدا شد ز باره هم آنگاه ترك            ز اسب اندر افتاد ترك سترك‏
         بپشت اندرش نيزه‏اى زد دگر            سنان اندر آمد ميان جگر
         فرود آمد از باره كرد آفرين            ز دادار بر بخت شاه زمين‏
         بكين سياوش كشيدش نگون            ز كينه بماليد بر روى خون‏
         بزين اندر آهخت و بستش چو سنگ            سر آويخته پايها زير تنگ‏
         نشست از بر زين و اسبش كشان            بيامد دوان تا بجاى نشان‏
         ببالا برآمد شده شاد دل            ز درد و غمان گشته آزاد دل‏
         بپيروزى شاه و تخت بلند            بكام آمده زير بخت بلند
         همى آفرين خواند سالار شاه            ابر شاه كى‏خسرو و تاج و گاه‏
         كه پيروزگر شاه پيروز باد            همه روزگارانش نوروز باد
                        [ رزم بيژن با رويين‏]
          ششم بيژن گيو و رويين دمان            بزه بر نهادند هر دو كمان‏
         چپ و راست گشتند يك با دگر            نبد تيرشان از كمان كارگر
         برومى عمود آنگهى پور گيو            همى گشت با گرد رويين نيو
         بر آوردگه بر برو دست يافت            زمين را بدرّيد و اندر شتافت‏
         زد از باد بر سرش رومى ستون            فرو ريخت از تَرگ او مغز و خون‏
         بزين پلنگ اندرون جان بداد            ز پيران ويسه بسى كرد ياد
         پس از پشت باره در آمد نگون            همه تن پر آهن دهن پر ز خون‏
         ز اسب اندر آمد سبك بيژنا            مر او را بكردار آهرمنا
         كمند اندر افگند و بر زين كشيد            نبد كس كه تيمار رويى كشيد
         برفت از پى سود مايه بباد            هنوز از جوانيش نابوده شاد
         بر اسبش بكردار پيلى ببست            گرفت آنگهى پالهنگش بدست‏
         عنان هيون تگاور بتافت            و ز آن جايگه سوى بالا شتافت‏
         بچنگ اندرون شير پيكر درفش            ميان ديبه و رنگ خورده بنفش‏
         چنينست كار جهان فريب            پس هر فرازى نهاده نشيب‏
         و ز آن جايگه شد بجاى نشان            بنزديك آن نامور سركشان‏
         همى گفت پيروزگر باد شاه            هميشه سر پهلوان با كلاه‏
         جهان پيش شاه جهان بنده باد            هميشه دل پهلوان باد شاد
                        [ رزم هجير با سپهرم‏]
          برون تاخت هفتم ز گردان هجير            يكى نامدارى سوارى هژير
         سپهرم ز خويشان افراسياب            يكى نامور بود با جاه و آب‏
         ابا پور گودرز رزم آزمود            كه چون او بلشكر سوارى نبود
         برفتند هر دو بجاى نبرد            برآمد ز آوردگه تيره گرد
         بشمشير هر دو بر آويختند            همى ز آهن آتش فرو ريختند
                        شاهنامه، ص: 521
         هجير دلاور بكردار شير            بروى سپهرم در آمد دلير
         بنام جهان آفرين كردگار            ببخت جهاندار با شهريار
         يكى تيغ زد بر سر و ترگ اوى            كه آمد هم اندر زمان مرگ اوى‏
         در افتاد ز اسبش هم آنگه نگون            بزارى و خوارى دهن پر ز خون‏
         فرود آمد از باره فرّخ هجير            مر او را ببست از بر زين چو شير
         نشست از بر اسب و آن اسب اوى            گرفته عنان و در آورده روى‏
         برآمد ببالا و كرد آفرين            بران اختر نيك و فرّخ زمين‏
         همى زور و بخت از جهاندار ديد            و ز آن گردش بخت بيدار ديد
                        [ رزم زنگه‏شاوران با اوخاست‏]
          بهشتم ز گردان ناماوران            بشد ساخته زنگه شاوران‏
         كه همرزمش از تخم او خواست بود            كه از جنگ هرگز نه بر كاست بود
         گرفتند هر دو عمود گران            چو او خواست با زنگه شاوران‏
         بگشتند ز اندازه بيرون بجنگ            ز بس كوفتن گشت پيكار تنگ‏
         فرو ماند اسبان جنگى ز تگ            كه گفتى بتنشان نجنبيد رگ‏
         چو خورشيد تابان ز گنبد بگشت            بكردار آهن بتفسيد دشت‏
         چنان تشنه گشتند كز جاى خويش            نجنبيد و ننهاد كس پاى پيش‏
         زبان بر گشادند يك با دگر            كه اكنون ز گرمى بسوزد جگر
         ببايد بر آسود و دم بر زدن            پس آنگه سوى جنگ باز آمدن‏
         برفتند و اسبان جنگى بجاى            فراز آوريدند و بستند پاى‏
         بآسودگى باز برخاستند            بپيكار كينه بياراستند
         بكردار آتش ز نيزه سوار            همى گشت بر مركز كارزار
         بد آنگه كه زنگه برو دست يافت            سنان سوى او كرد و اندر شتافت‏
         يكى نيزه زد بر كمرگاه اوى            كز اسبش نگون كرد و بر زد بروى‏
         چو رعد خروشان يكى ويله كرد            كه گفتى بدرّيد دشت نبرد
         فرود آمد از باره شد نزد اوى            بران خاك تفته كشيدش بروى‏
         مر او را بچاره ز روى زمين            نگون اندر افگند بر پشت زين‏
         نشست از بر اسب و بالا گرفت            بتركان چه آمد ز بخت اى شگفت‏
         بران كوه فرّخ بر آمد ز پست            يكى گرگ پيكر درفشى بدست‏
         بشد پيش ياران و كرد آفرين            ابر شاه و بر پهلوان زمين‏
                        [ رزم گرگين با اندريمان‏]
          برون رفت گرگين نهم كينه خواه            ابا اندريمان ز توران سپاه‏
         جهان ديده و كار كرده دو مرد            برفتند و جستند جاى نبرد
         بنيزه بگشتند و بشكست پست            كمان بر گرفتند هر دو بدست‏
         بباريد تير از كمان سران            بروى اندر آورده كرگ اسپران‏
         همى تير باريد همچون تگرگ            بران اسپر كرگ و بر تُرك و ترگ‏
         يكى تير گرگين بزد بر سرش            كه بر دوخت با ترگ رومى برش‏
         بلرزيد بر زين ز سختى سوار            يكى تير ديگر بزد نامدار
         هم آنگاه تُرك اندر آمد نگون            ز چشمش برون آمد از درد خون‏
         فرود آمد از باره گرگين چو گرد            سرِ اندريمان ز تن دور كرد
                        شاهنامه، ص: 522
         بفتراك بر بست و خود بر نشست            نوند سوار نبرده بدست‏
         بران تند بالا بر آمد دمان            هميدون ببازو بزه بر كمان‏
         بنيروى يزدان كه او بد پناه            بپيروز بخت جهاندار شاه‏
         چو پيروز برگشت مرد از نبرد            درفش دلافروز بر پاى كرد
                        [ رزم براه با كهرم‏]
          دهم برته با كهرم تيغ زن            دو خونى و هر دو سر انجمن‏
         همى آزمودند هر گونه جنگ            گرفتند پس تيغ هندى بچنگ‏
         درفش همايون بدست اندرون            تو گفتى بجنبد كه بيستون‏
         يكايك بپيچيد ازو برته روى            يكى تيغ زد بر سر و ترگ اوى‏
         كه تا سينه كهرم بدو نيم گشت            ز دشمن دل برته بى‏بيم گشت‏
         فرود آمد از اسب و او را ببست            بران زين توزى و خود بر نشست‏
         برآمد ببالا چو شرزه پلنگ            خروشان يكى تيغ هندى بچنگ‏
         درفش همايون بدست اندرون            فگنده بران باره كهرم نگون‏
         همى گفت شاهست پيروزگر            هميشه كلاهش بخورشيد بر
                        [ رزم گودرز با پيران‏]
          چو از روز نه ساعت اندر گذشت            ز تركان نبد كس بر آن پهن دشت‏
         كسى را كجا پروراند بناز            بر آيد برو روزگار دراز
         شبيخون كند گاه شادى بروى            همى خوارى و سختى آرد بروى‏
         ز باد اندر آرد دهدمان بدم            همى داد خوانيم و پيدا ستم‏
         بتورانيان بر بد آن جنگ شوم            بآوردگه كردن آهنگ شوم‏
         چنان شد كه پيران ز توران سپاه            سوارى نديد اندر آوردگاه‏
         روانها گسسته ز تنشان بتيغ            جهان را تو گفتى نيامد دريغ‏
         سپهدار ايران و توران دژم            فراز آمدند اندران كين بهم‏
         همى بر نوشتند هر دو زمين            همه دل پر از درد و سر پر ز كين‏
         بآوردگاه سواران ز گرد            فرو ماند خورشيد روز نبرد
         بتيغ و بخنجر بگرز و كمند            ز هر گونه بر نهادند بند
         فراز آمد آن گردش ايزدى            از ايران بتوران رسيد آن بدى‏
         ابا خواست يزدانش چاره نماند            كرا كوشش و زور و باره نماند
         نگه كرد پيران كه هنگام چيست            بدانست كان گردش ايزديست‏
         و ليكن بمردى همى كرد كار            بكوشيد با گردش روزگار
         ازان پس كمان بر گرفتند و تير            دو سالار لشكر دو هشيار پير
         يكى تير باران گرفتند سخت            چو باد خزان برجهد بر درخت‏
         نگه كرد گودرز تير خدنگ            كه آهن ندارد مر او را نه سنگ‏
         ببرگستوان بر زد و بر دريد            تگاور بلرزيد و دم دركشيد
         بيفتاد و پيران در آمد بزير            بغلتيد زيرش سوار دلير
         بدانست كآمد زمانه فراز            و زان روز تيره نيابد جواز
         ز نيرو بدو نيم شد دست راست            هم آنگه بغلتيد و بر پاى خاست‏
         ز گودرز ز بگريخت و شد سوى كوه            غمى شد ز درد دويدن ستوه‏
         همى شد بران كوه‏سر بر دوان            كزو باز گردد مگر پهلوان‏
                        شاهنامه، ص: 523
         نگه كرد گودرز و بگريست زار            بترسيد از گردش روزگار
         بدانست كش نيست با كس وفا            ميان بسته دارد ز بهر جفا
         فغان كرد كاى نامور پهلوان            چه بودت كه ايدون پياده دوان‏
         بكردار نخچير در پيش من            كجات آن سپاه اى سر انجمن‏
         نيامد ز لشكر ترا يار كس            وزيشان نبينمت فريادرس‏
         كجات آن همه زور و مردانگى            سليح و دل و گنج و فرزانگى‏
         ستون گوان پشت افراسياب            كنون شاه را تيره گشت آفتاب‏
         زمانه ز تو زود برگاشت روى            بهنگام كينه تو چاره مجوى‏
         چو كارت چنين گشت زنهار خواه            بدان تات زنده برم نزد شاه‏
         ببخشايد از دل همى بر تو بر            كه هستى جهان پهلوان سر بسر
         بدو گفت پيران كه اين خود مباد            بفرجام بر من چنين بد مباد
         ازين پس مرا زندگانى بود            بزنهار رفتن گمانى بود
         خود اندر جهان مرگ را زاده‏ايم            بدين كار گردن ترا داده‏ايم‏
         شنيدستم اين داستان از مهان            كه هر چند باشى بخرم جهان‏
         سرانجام مرگست زو چاره نيست            بمن بر بدين جاى پيغاره نيست‏
         همى گشت گودرز بر گرد كوه            نبودش بدو راه و آمد ستوه‏
         پياده ببود و سپر بر گرفت            چو نخچيربانان كه اندر گرفت‏
         گرفته سپر پيش و ژوپين بدست            ببالا نهاده سر از جاى پست‏
         همى ديد پيران مر او را ز دور            بجست از بر سنگ سالار تور
         بينداخت خنجر بكردار تير            بيامد ببازوى سالار پير
         چو گودرز شد خسته بر دست اوى            ز كينه بخشم اندر آورد روى‏
         بينداخت ژوپين بپيران رسيد            زره بر تنش سر بسر بر دريد
         ز پشت اندر آمد براه جگر            بغريد و آسيمه برگشت سر
         برآمدش خون جگر بر دهان            روانش برآمد هم اندر زمان‏
         چو شير ژيان اندر آمد بسر            بناليد با داور دادگر
         بران كوه خارا زمانى طپيد            پس از كين و آوردگاه آرميد
         زمانه بزهراب دادست چنگ            بدرّد دل شير و چرم پلنگ‏
         چنينست خود گردش روزگار            نگيرد همى پند آموزگار
         چو گودرز برشد بران كوهسار            بديدش بر آن گونه افگنده خوار
         دريده دل و دست و بر خاك سر            شكسته سليح و گسسته كمر
         چنين گفت گودرز كاى نرّه شير            سر پهلوانان و گرد دلير
         جهان چون من و چون تو بسيار ديد            نخواهد همى با كسى آرميد
         چو گودرز ديدش چنان مرده خوار            بخاك و بخون بر طپيده بزار
         فرو برد چنگال و خون برگرفت            بخورد و بيالود روى اى شگفت‏
         ز خون سياوش خروشيد زار            نيايش همى كرد بر كردگار
         ز هفتاد خون گرامى پسر            بناليد با داور دادگر
         سرش را همى خواست از تن بريد            چنان بدكنش خويشتن را نديد
                        شاهنامه، ص: 524
         درفشى ببالينش بر پاى كرد            سرش را بدان سايه در جاى كرد
         سوى لشكر خويش بنهاد روى            چكان خون ز بازوش چون آب جوى‏
                        [ باز آمدن گودرز به نزد پهلوانان ايران‏]
          همه كينه جويان پرخاش جوى            ز بالا بلشكر نهادند روى‏
         ابا كشتگان بسته بر پشت زين            بريشان سر آورده پرخاش و كين‏
         چو با كينه جويان نبد پهلوان            خروشى بر آمد ز پير و جوان‏
         كه گودرز بر دست پيران مگر            ز پيرى بخون اندر آورد سر
         همى زار بگريست لشكر همه            ز ناديدن پهلوان رمه‏
         درفشى پديد آمد از تيره گرد            گرازان و تازان بدشت نبرد
         بر آمد ز لشكرگه آواى كوس            همى گرد بر آسمان داد بوس‏
         بزرگان بر پهلوان آمدند            پر از خنده و شادمان آمدند
         چنين گفت لشكر مگر پهلوان            ازو باز گرديد تيره روان‏
         كه پيران يكى شير دل مرد بود            همه ساله جوياى آورد بود
         چنين ياد كرد آن زمان پهلوان            سپرده بدو گوش پير و جوان‏
         بانگشت بنمود جاى نبرد            بگفت آنك با او زمانه چه كرد
         برهام فرمود تا بر نشست            بآوردن او ميان را ببست‏
         بدو گفت او را بزين بر ببند            بياور چنان تازيان بر نوند
         درفش و سليحش چنان هم كه هست            بدرع و ميانش مبر هيچ دست‏
         بران گونه چون پهلوان كرد ياد            برون تاخت رهّام چون تند باد
         كشيد از بر اسب روشن تنش            بخون اندرون غرقه بد جوشنش‏
         چنان هم ببستش بخم كمند            فرود آوريدش ز كوه بلند
         درفشش چو از جايگاه نشان            نديدند گردان گردنكشان‏
         همه خواندند آفرين سر بسر            ابر پهلوان زمين در بدر
         كه اى نامور پشت ايران سپاه            پرستنده تخت تو باد ماه‏
         فداى سپه كرده‏اى جان و تن            بپيرى زمان روزگار كهن‏
         چنين گفت گودرز با مهتران            كه چون رزم ما گشت زين سان گران‏
         مرا در دل آيد كه افراسياب            سپه بگذراند بدين روى آب‏
         سپاه وى آسوده از رنج و تاب            بمانده سپاهم چنين در شتاب‏
         و ليكن چنين دارم اميد من            كه آيد جهاندار خورشيد من‏
         بيفروزد اين رزمگه را بفر            بيارد سپاهى بنو كينه ور
         يكى هوشمندى فرستاده‏ام            بسى شاه را پندها داده‏ام‏
         كه گر شاه تركان بيارد سپاه            نداريم پاى اندرين كينه گاه‏
         گمانم چنانست كو با سپاه            بيارى بيايد بدين رزمگاه‏
         مر اين كشتگان را برين دشت كين            چنين هم بداريد بر پشت زين‏
         كزين كشتگان جان ما بى‏غمست            روان سياوش زين خرمست‏
         اگر همچنين نزد شاه آوريم            شود شاد و زين پايگاه آوريم‏
         كه آشوب تركان و ايرانيان            ازين بد كجا كم شد اندر ميان‏
         همه يك سره خواندند آفرين            كه بى‏تو مبادا زمان و زمين‏
                        شاهنامه، ص: 525
         همه سودمندى ز گفتار تست            خور و ماه روشن بديدار تست‏
         برفتند با كشتگان همچنان            گروى زره را پياده دوان‏
         چو نزديك بنگاه و لشكر شدند            پذيره سپهبد سپاه آمدند
         بپيش سپه بود گستهم شير            بيامد بر پهلوان دلير
         زمين را ببوسيد و كرد آفرين            سپاهت بى‏آزار گفتا ببين‏
         چنانچون سپردى سپردم بهم            درين بود گودرز با گستهم‏
         كه اندر زمان از لب ديده‏بان            بگوش آمد از كوه زيبد فغان‏
         كه از گرد شد دشت چون تيره شب            شگفتى بر آمد ز هر سو جلب‏
         خروشيدن كوس با كرّ ناى            بجنباند آن دشت گويى ز جاى‏
         يكى تخت پيروزه بر پشت پيل            درفشان بكردار درياى نيل‏
         هوا شد بسان پرند بنفش            ز تابيدن كاويانى درفش‏
         درفشى ببالاى سرو سهى            پديد آمد از دور با فرهى‏
         بگردش سواران جوشنوران            زمين شد بنفش از كران تا كران‏
         پس هر درفشى درفشى بپاى            چه از اژدها و چه پيكر هماى‏
         اگر همچنين تيز رانى كنند            بيك روز ديگر بدينجا رسند
                        [ زارى كردن لهاك و فرشيدورد بر پيران‏]
          ز كوه كنابد همان ديده‏بان            بديد آن شگفتى و آمد دوان‏
         چنين گفت گر چشم من تيره نيست            و ز اندوه ديدار من خيره نيست‏
         ز تركان بر آورد ايزد دمار            همه رنجشان سر بسر گشت خوار
         سپاه اندر آمد ز بالا بپست            خروشان و هر يك درفشى بدست‏
         درفش سپهدار توران نگون            همى بينم از پيش غرقه بخون‏
         همان ده دلاور كز ايدر برفت            ابا گرد پيران بآورد تفت‏
         همى بينم از دورشان سرنگون            فگنده بر اسبان و تن پر ز خون‏
         دليران ايران گرازان بهم            رسيدند يك سر بر گستهم‏
         و زان سوى زيبد يكى تيره گرد            پديد آمد و دشت شد لاژورد
         ميان سپه كاويانى درفش            بپيش اندرون تيغهاى بنفش‏
         درفش شهنشاه با بوق و كوس            پديد آمد و شد زمين آبنوس‏
         برفتند لهّاك و فرشيدورد            بدانجا كه بد جايگاه نبرد
         بديدند كشته بديدار خويش            سپهبد برادر جهاندار خويش‏
         ابا ده سوار آن گزيده سران            ز تركان دليران جنگاوران‏
         بران ديده بر زار و جوشان شدند            ز خون برادر خروشان شدند
         همى زار گفتند كاى نرّه شير            سپهدار پيران سوار دلير
         چه بايست آن رادى و راستى            چو رفتن ز گيتى چنين خواستى‏
         كنون كام دشمن بر آمد همه            ببَد بر تو گيتى سر آمد همه‏
         كه جويد كنون در جهان كين تو            كه گيرد كنون راه و آيين تو
         ازين شهر تركان و افراسياب            بد آمد سرانجامت اى نيك ياب‏
         ببايد بريدن سر خويش پست            بخون غرقه كردن بر و يال و دست‏
         چو اندرز پيران نهادند پيش            نرفتند بر خيره گفتار خويش‏
                        شاهنامه، ص: 526
         ز گودرز چون خواست پيران نبرد            چنين گفت با گرد فرشيدورد
         كه گر من شوم كشته بر كينه گاه            شما كس مباشيد پيش سپاه‏
         اگر كشته گردم برين دشت كين            شود تنگ بر نامداران زمين‏
         نه از تخمه ويسه ماند كسى            كه اندر سرش مغز باشد بسى‏
         كه بر كينه گه چونك ما را كشند            چو سرهاى ما سوى ايران كشند
         ز گودرز خواهد سپه زينهار            شما خويشتن را مداريد خوار
         همه راه سوى بيابان بريد            مگر كز بد دشمنان جان بريد
         بلشكرگه خويش رفتند باز            همه ديده پر خون و دل پر گداز
         بدانست لشكر سراسر همه            كه شد بى‏شبان آن گرازان رمه‏
         همه سر بسر زار و گريان شدند            چو بر آتش تيز بريان شدند
         بنزديك لهّاك و فرشيدورد            برفتند با دل پر از باد سرد
         كه اكنون چه سازيم زين رزمگاه            چو شد پهلوان پشت توران سپاه‏
         چنين گفت هر كس كه پيران گرد            جز از نام نيكو ز گيهان نبرد
         كرا دل دهد نيز بستن كمر            ز آهن كله بر نهادن بسر
         چنين گفت لهّاك و فرشيدورد            كه از خواست يزدان كرانه كه كرد
         چنين راند بر سر ورا روزگار            كه بر كينه كشته شود زار و خوار
         بشمشير كرده جدا سر ز تن            نيابد همى كشته گور و كفن‏
         بهر جاى كشته كشان دشمنش            پر از خون سر و درع و خسته تنش‏
         كنون بودنى بود و پيران گذشت            همه كار و كردار او باد گشت‏
         ستون سپه بود تا زنده بود            بمهر سپه جانش آگنده بود
         سپه را ز دشمن نگهدار بود            پسر با برادر برش خوار بود
         بدان گيتى افتاد نيك و بدش            همانا كه نيكست با ايزدش‏
         بس از لشكر خويش تيمار خورد            ز گودرز پيمان ستد در نبرد
         كه گر من شوم كشته در كينه گاه            نجويى تو كين زان سپس با سپاه‏
         گذرشان دهى تا بتوران شوند            كمين را نسازى بريشان كمند
         ز پيمان نگردند ايرانيان            ازين در كنون نيست بيم زيان‏
         سه كارست پيش آمده ناگزير            همه گوش داريد برنا و پير
         اگرتان بزنهار بايد شدن            كنون‏تان همى راى بايد زدن‏
         و گر بازگشتن بخرگاه خويش            سپردن بنيك و ببد راه خويش‏
         و گر جنگ را گرد كرده عنان            يكايك بخوناب داده سنان‏
         گر ايدون كتان دل گرايد بجنگ            بدين رزمگه كرد بايد درنگ‏
         كه پيران ز مهتر سپه خواستست            سپهبد يكى لشكر آراستست‏
         زمان تا زمان لشكر آيد پديد            همى كينه زيشان ببايد كشيد
         ز هر گونه رانيم يك سر سخن            جز از خواست يزدان نباشد ز بن‏
         ور ايدون كتان راى شهرست و گاه            همانا كه بر ما نگيرند راه‏
         و گرتان بزنهار شاهست راى            ببايد بسيچيد و رفتن ز جاى‏
         و گرتان سوى شهر ايران هواست            دل هر كسى بر تنش پادشاست‏
                        شاهنامه، ص: 527
         ز ما دو برادر مداريد چشم            كه هرگز نشوييم دل را ز خشم‏
         كزين تخمه ويسگان كس نبود            كه بند كمر بر ميانش نسود
         بر اندرز سالار پيران شويم            ز راه بيابان بتوران شويم‏
         ار ايدونك بر ما بگيرند راه            بكوشيم تا هستمان دستگاه‏
         چو تركان شنيدند زيشان سخن            يكى نيك پاسخ فگندند بن‏
         كه سالار با ده يل نامدار            كشيدند كشته بران گونه خوار
         و زان روى كى‏خسرو آمد پديد            كه يارد بدين رزمگاه آرميد
         نه اسب و سليح و نه پاى و نه پر            نه گنج و نه سالار و نه نامور
         نه نيروى جنگ و نه راه گريز            چه با خويشتن كرد بايد ستيز
         اگر باز گرديم گودرز و شاه            پس ما برانند پيل و سپاه‏
         رهايى نيابيم يك تن بجان            نه خرگاه بينيم و نه دودمان‏
         بزنهار بر ما كنون عار نيست            سپاهست بسيار و سالار نيست‏
         ازان پس خود از شاه تركان چه باك            چه افراسياب و چه يك مشت خاك‏
                        [ راه توران گرفتن لهاك و فرشيدورد]
          چو لشكر چنين پاسخ آراستند            دو پر مايه از جاى برخاستند
         بدانست لهّاك و فرشيدورد            كِشان نيست هنگام ننگ و نبرد
         همى راست گويند لشكر همه            تبه گردد از بى‏شبانى رمه‏
         بپدرود كردن گرفتند ساز            بيابان گرفتند و راه دراز
         درفشى گرفته بدست اندرون            پر از درد دل ديدگان پر ز خون‏
         برفتند با نامور ده سوار            دليران و شايسته كارزار
         بره بر ز ايران سواران بدند            نگهبان آن نامداران بدند
         برانگيختند اسب تركان ز جاى            طلايه بيفشارد با جاى پاى‏
         يكى ناسگاليده‏شان جنگ خاست            كه از خون زمين گشت با كوه راست‏
         بكشتند ايرانيان هشت مرد            دليران و شيران روز نبرد
         و زان جا برفتند هر دو دلير            براه بيابان بكردار شير
         ز تركان جزين دو سرافراز گرد            ز دست طلايه دگر جان نبرد
         پس از ديده‏گه ديده‏بان كرد غو            كه اى سرفرازان و گردان نو
         ازين لشكر ترك دو نامدار            برون رفت با نامور ده سوار
         چنان با طلايه بر آويختند            كه با خاك خون را بر آميختند
         تنى هشت كشتند ايرانيان            دو تن تيز رفتند بسته ميان‏
         چو بشنيد گودرز گفت آن دو مرد            بود گرد لهاك و فرشيدورد
         برفتند با گردن افراختن            شكسته نشدشان دل از تاختن‏
         گر ايشان از اينجا بتوران شوند            برين لشكر آيد همانا گزند
         هم اندر زمان گفت با سركشان            كه اى نامداران دشمن كشان‏
         كه جويد كنون نام نزديك شاه            بپوشد سرش را برومى كلاه‏
         همه مانده بودند ايرانيان            شده سست و سوده ز آهن ميان‏
         ندادند پاسخ جز از گستهم            كه بود اندر آورد شير دژم‏
         بسالار گفت اى سرافراز شاه            چو رفتى بآورد توران سپاه‏ 
                        شاهنامه، ص: 528
         سپردى مرا كوس و پرده سراى            بپيش سپه بر ببودن بپاى‏
         دليران همه نام جستند و ننگ            مرا بهره نامد بهنگام جنگ‏
         كنون من بدين كار نام آورم            شومشان يكايك بدام آورم‏
         بخنديد گودرز و زو شاد شد            رخش تازه شد و ز غم آزاد شد
         بدو گفت نيك اخترى تو ز هور            كه شيرى و بدخواه تو همچو گور
         برو كآفريننده يار تو باد            چو لهّاك سيصد شكار تو باد
                        [ رفتن گستهم از پس لهاك و فرشيدورد]
          بپوشيد گستهم درع نبرد            ز گردان كرا ديد پدرود كرد
         برون رفت و ز لشكر خويش تفت            بجنگ دو ترك سر افراز رفت‏
         همى گفت لشكر همه سر بسر            كه گستهم را زين بد آيد بسر
         يكى لشكر از نزد افراسياب            همى رفت برسان كشتى بر آب‏
         بيارى همه جنگ جو آمدند            چو نزديك دشت دغو آمدند
         خبر شد بديشان كه پيران گذشت            نبرد دليران دگرگونه گشت‏
         همه بازگشتند يك سر ز راه            خروشان برفتند نزديك شاه‏
         چو بشنيد بيژن كه گستهم رفت            ز لشكر بآورد لهّاك تفت‏
         گمانى چنان برد بيژن كه او            چو تنگ اندر آيد بدشت دغو
         نبايد كه لهاك و فرشيدورد            برآرند ازو خاك روز نبرد
         نشست از بر ديزه راه جوى            بنزديك گودرز بنهاد روى‏
         چو چشمش بروى نيا بر فتاد            خروشيد و چندى سخن كرد ياد
         نه خوب آيد اى پهلوان از خرد            كه هر نامدارى كه فرمان برد
         مر او را بخيره بكشتن دهى            بهانه بچرخ فلك بر نهى‏
         دو تن نامداران توران سپاه            برفتند زين سان دلاور براه‏
         ز هومان و پيران دلاورترند            بگوهر بزرگان آن كشورند
         كنون گستهم شد بجنگ دو تن            نبايد كه آيد برو بر شكن‏
         همه كام ما باز گردد بدرد            چو كم گردد از لشكر آن رادمرد
         چو بشنيد گودرز گفتار اوى            كشيدن بدان كار تيمار اوى‏
         پس انديشه كرد اندران يك زمان            هم از بد كه مى‏برد بيژن گمان‏
         بگردان چنين گفت سالار شاه            كه هر كس كه جويد همى نام و گاه‏
         پس گستهم رفت بايد دمان            مر او را بدن يار با بدگمان‏
         ندادند پاسخ كس از انجمن            نه غمخواره بد كس نه آسوده تن‏
         بگودرز پس گفت بيژن كه كس            جز از من نباشدش فرياد رس‏
         كه آيد ز گردان بدين كار پيش            بسيرى نيامد كس از جان خويش‏
         مرا رفت بايد كه از كار اوى            دلم پر ز در دست و پر آب روى‏
         بدو گفت گودرز كاى شير مرد            نه گرم آزموده ز گيتى نه سرد
         نبينى كه ماييم پيروزگر            بدين كار مشتاب تند اى پسر
         بريشان بود گستهم چيره بخت            وزيشان ستاند سر و تاج و تخت‏
         بمان تا كنون از پس گستهم            سوارى فرستم چو شير دژم‏
         كه با او بود يار گاه نبرد            سر دشمنان اندر آرد بگرد
                        شاهنامه، ص: 529
         بدو گفت بيژن كه اى پهلوان            خردمند و بيدار و روشن روان‏
         كنون يار بايد كه زندست مرد            نه آنگه كجا زو برآرند گرد
         چو گستهم شد كشته در كارزار            سر آمد برو روز و برگشت كار
         كجا سود دارد مر او را سپاه            كنون دار گر داشت خواهى نگاه‏
         بفرماى تا من ز تيمار اوى            ببندم كمر تنگ بر كار اوى‏
         ور ايدونك گويى مرو من سرم            ببرم بدين آبگون خنجرم‏
         كه من زندگانى پس از مرگ اوى            نخواهم كه باشد بهانه مجوى‏
         بدو گفت گودرز بشتاب پيش            اگر نيست مهر تو بر جان خويش‏
         نيابى همى سيرى از كارزار            كمر بند و ببسيچ و سر بر مخار
         نسوزد همانا دلت بر پدر            كه هزمان مر او را بسوزى جگر
         چو بشنيد بيژن فرو برد سر            زمين را ببوسيد و آمد بدر
         بر آرم همى گفت از كوه خاك            بدين جنگ جستن مرا زو چه باك‏
                        [ رفتن بيژن از پس گستهم‏]
          كمر بست و برساخت مر جنگ را            بزين اندر آورد شبرنگ را
         بگيو آگهى شد كه بيژن چو گرد            كمر بست بر جنگ فرشيد ورد
         پس گستهم تازيان شد براه            بجنگ سواران توران سپاه‏
         هم اندر زمان گيو بر جست زود            نشست از بر تازى اسبى چو دود
         بيامد بره بر چو او را بديد            بتندى عنانش بيك سو كشيد
         بدو گفت چندين زدم داستان            نخواهى همى بود همداستان‏
         كه باشم بتو شادمان يك زمان            كجا رفت خواهى بدين سان دمان‏
         بهر كار درد دلم را مجوى            بپيران سر از من چه بايد بگوى‏
         جز از تو بگيتيم فرزند نيست            روانم بدرد تو خرسند نيست‏
         بدى ده شبان روز بر پشت زين            كشيده ببد خواه بر تيغ كين‏
         بسودى بخفتان و خود اندرون            نخواهى همى سير گشتن ز خون‏
         چو نيكى دهش بخت پيروز داد            ببايد نشستن بآرام و شاد
         بپيش زمانه چه تازى سرت            بس ايمن شدستى بدين خنجرت‏
         كسى كو بجويد سر انجام خويش            نجويد ز گيتى چنين كام خويش‏
         تو چندين بگرد زمانه مپوى            كه او خود سوى ما نهادست روى‏
         ز بهر مرا زين سخن باز گرد            نشايد كه دارى دل من بدرد
         بدو گفت بيژن كه اى پر خرد            جزين بر تو مردم گمانى برد
         كه كار گذشته بيارى بياد            نپيچى بخيره همى سر ز داد
         بدان اى پدر كين سخن داد نيست            مگر جنگ لاون ترا ياد نيست‏
         كه با من چه كرد اندران گستهم            غم و شادمانيش با من بهم‏
         ورايدون كجا گردش ايزدى            فراز آورد روزگار بدى‏
         نبشته نگردد به پرهيز باز            نبايد كشيد اين سخن را دراز
         ز پيكار سر بر مگردان كه من            فدى كرده دارم بدين كار تن‏
         بدو گفت گيو ار بگردى تو باز            همان خوبتر كين نشيب و فراز
         تو بى‏من مپويى بروز نبرد            منت يار باشم بهر كار كرد
                        شاهنامه، ص: 530
         بدو گفت بيژن كه اين خود مباد            كه از نامداران خسرو نژاد
         سه گرد از پى بيم خورده دو تور            بتازند پويان بدين راه دور
         بجان و سر شاه روشن روان            بجان نيا نامور پهلوان‏
         بكين سياوش كزين رزمگاه            تو بر گردى و من بپويم براه‏
         نخواهم برين كار فرمانت كرد            كه گويى مرا باز گرد از نبرد
         چو بشنيد گيو اين سخن باز گشت            برو آفرين كرد و اندر گذشت‏
         كه پيروز بادى و شاد آمدى            مبيناد چشم تو هرگز بدى‏
         همى تاخت بيژن پس گستهم            كه نايد بروبر ز توران ستم‏
         چو از دور لهّاك و فرشيد ورد            گذشتند پويان ز دشت نبرد
         بيك ساعت از هفت فرسنگ راه            برفتند ايمن ز ايران سپاه‏
         يكى بيشه ديدند و آب روان            بدو اندرون سايه كاروان‏
         ببيشه درون مرغ و نخچير و شير            درخت از بر و سبزه و آب زير
         بنخچير كردن فرود آمدند            و زان تشنگى سوى رود آمدند
         چو آب اندر آمد ببايست نان            باندوه و شادى نبندد دهان‏
         بگشتند بر گرد آن مرغزار            فگندند بسيار مايه شكار
         برافروختند آتش و زان كباب            بخوردند و كردند سر سوى خواب‏
         چو بد روزگار دليران دژم            كجا خواب سازد پريشان ستم‏
         فرو خفت لهّاك و فرشيد ورد            بسر بر همى پاسبانيش كرد
                        [ كشته شدن لهاك و فرشيدورد به دست گستهم‏]
          بر آمد چو شب تيره شد ماهتاب            دو غمگين سر اندر نهاده بخواب‏
         رسيد اندران جايگه گستهم            كه بودند ياران توران بهم‏
         نوند اسب او بوى اسبان شنيد            خروشى برآورد و اندر دميد
         سبك اسب لهّاك هم زين نشان            خروشى برآورد چون بيهشان‏
         دمان سوى لهّاك فرشيد ورد            ز خواب خوش آمدش بيدار كرد
         بدو گفت برخيز زين خواب خوش            بمردى سر بخت خود را بكش‏
         كه دانا زد اين داستان بزرگ            كه شيرى كه بگريزد از چنگ گرگ‏
         نبايد كه گرگ از پسش دركشد            كه او را همان بخت خود بركشد
         چه مايه بپويند و چندى شتافت            كس از روز بد هم رهايى نيافت‏
         هلا زود بشتاب كآمد سپاه            از ايران و بر ما گرفتند راه‏
         نشستند بر باره هر دو سوار            كشيدند پويان ازان مرغزار
         ز بيشه ببالا نهادند روى            دو خونى دلاور دو پرخاش جوى‏
         بهامون كشيدند هر دو سوار            پر انديشه تا چون بسيچند كار
         پديد آمد از دور پس گستهم            نديدند با او سوارى بهم‏
         دليران چو سر را بر افراختند            مر او را چو ديدند بشناختند
         گرفتند يك با دگر گفت و گوى            كه يك تن سوى ما نهادست روى‏
         نيابد رهايى ز ما گستهم            مگر بخت بد كرد خواهد ستم‏
         جز از گستهم نيست كآمد بجنگ            درفش دليران گرفته بچنگ‏
         گريزان ببايد شد از پيش اوى            مگر كاندر آرد بدين دشت روى‏
                        شاهنامه، ص: 531
         و ز آنجا بهامون نهادند روى            پس اندر دمان گستهم كينه جوى‏
         بيامد چو نزديك ايشان رسيد            چو شير ژيان نعره بر كشيد
         بريشان بباريد تير خدنگ            چو فرشيد ورد اندر آمد بجنگ‏
         يكى تير زد بر سرش گستهم            كه با خون بر آميخت مغزش بهم‏
         نگون گشت و هم در زمان جان بداد            شد آن نامور گرد ويسه نژاد
         چو لهّاك روى برادر بديد            بدانست كز كارزار آرميد
         بلرزيد و ز درد او خيره شد            جهان پيش چشم اندرش تيره شد
         ز روشن روانش بسيرى رسيد            كمان را بزه كرد و اندر كشيد
         شدند آن زمان خسته هر دو سوار            بشمشير بر ساختند كارزار
         يكايك برو گستهم دست يافت            ز كينه چنان خسته اندر شتافت‏
         بگردنش بر زد يكى تيغ تيز            برآورد ناگاه زو رستخيز
         سرش زير پاى اندر آمد چو گوى            كه آيد همى زخم چوگان بروى‏
         چنينست كردار گردان سپهر            ببرّد ز پرورده خويش مهر
         چو سر جوييش پاى يابى نخست            و گر پاى جويى سرش پيش تست‏
         بزين بر چنان خسته بد گستهم            كه بگسست خواهد تو گفتى ز هم‏
         بيامد خميده بزين اندرون            همى راند اسب و همى ريخت خون‏
         و ز آنجا سوى چشمه سارى رسيد            هم آب روان ديد و همسايه ديد
         فرود آمد و اسب را بر درخت            ببست و بآب اندر آمد ز بخت‏
         بخورد آب بسيار و كرد آفرين            ببستش تو گفتى سراسر زمين‏
         بپيچيد و غلتيد بر تيره خاك            سراسر همه تن بشمشير چاك‏
         همى گفت كاى روشن كردگار            پديد آر زان لشكر نامدار
         بدلسوزگى بيژن گيو را            و گر نه دلاور يكى نيو را
         كه گر مرده گر زنده زين جايگاه            برد مر مرا سوى ايران سپاه‏
         سر نامداران توران سپاه            ببرد برد پيش بيدار شاه‏
         بدان تا بداند كه من جز بنام            نمردم بگيتى همينست كام‏
         همه شب بناليد تا روز پاك            پر از درد چون مار پيچان بخاك‏
                        [ ديدن بيژن گستهم را به مرغزار]
          چو گيتى ز خورشيد شد روشنا            بيامد بدانجايگه بيژنا
         همى گشت بر گرد آن مرغزار            كه يابد نشانى ز گم بوده يار
         پديد آمد از دور اسب سمند            بدان مرغزار اندرون چون نوند
         چمان و چران چون پلنگان بكام            نگون گشته زين و گسسته لگام‏
         همه آلت زين بروبر نگون            ركيب و كمند و جنا پر ز خون‏
         چو بيژن بديد آن ازو رفت هوش            بر آورد چون شير شرزه خروش‏
         همى گفت كاى مهربان نيك يار            كجايى فگنده درين مرغزار
         كه پشتم شكستى و خستى دلم            كنون جان شيرين ز تن بگسلم‏
         بشد بر پى اسب بر چشمه سار            مر او را بديد اندران مرغزار
         همه جوشن و ترگ پر خاك و خون            فتاده بدان خستگى سرنگون‏
         فرو جست بيژن ز شبرنگ زود            گرفتش بآغوش در تنگ زود
                        شاهنامه، ص: 532
         برون كرد رومى قبا از برش            برهنه شد از ترگ خسته سرش‏
         ز بس خون دويدن تنش بود زرد            دلش پر ز تيمار و جان پر ز درد
         بران خستگيهاش بنهاد روى            همى بود زارى كنان پيش اوى‏
         همى گفت كاى نيك دل يار من            تو رفتى و اين بود پيكار من‏
         شتابم كنون بيش بايست كرد            رسيدن بر تو بجاى نبرد
         مگر بودمى گاه سختيت يار            چو با اهرمن ساختى كارزار
         كنون كام دشمن همه راست كرد            برآورد سر هرچ مى‏خواست كرد
         بگفت اين سخن بيژن و گستهم            بجنبيد و برزد يكى تيز دم‏
         ببيژن چنين گفت كاى نيك خواه            مكن خويشتن پيش من در تباه‏
         مرا درد تو بتّر از مرگ خويش            بنه بر سر خسته بر ترگ خويش‏
         يكى چاره كن تا ازين جايگاه            توانى رسانيدنم نزد شاه‏
         مرا باد چندان همى روزگار            كه بينم يكى چهره شهريار
         ازان پس چو مرگ آيدم باك نيست            مرا خود نهالى بجز خاك نيست‏
         نمردست هر كس كه با كام خويش            بميرد بيابد سر انجام خويش‏
         و ديگر دو بد خواه با ترس و باك            كه بر دست من كرد يزدان هلاك‏
         مگرشان بزين بر توانى كشيد            و گرنه سرانشان ز تنها بريد
         سليح و سر نامبردارشان            ببر تا بدانند پيكارشان‏
         كنى نزد شاه جهاندار ياد            كه من سر بخيره ندادم بباد
         بسودم بهر جاى با بخت جنگ            گه نام جستن نمردم بننگ‏
         ببيژن نمود آنگهى هر دو تور            كه بودند كشته فگنده بدور
         بگفت اين و سستى گرفتش روان            همى بود بيژن بسر بر نوان‏
         و ز آن جايگه اسب او بى‏درنگ            بياورد و بگشاد از باره تنگ‏
         نمد زين بزير تن خفته مرد            بيفگند و ناليد چندى بدرد
         همه دامن قرطه را كرد چاك            ابر خستگيهايش بر بست پاك‏
         و ز آن جايگه سوى بالا دوان            بيامد ز غم تيره كرده روان‏
         سواران تركان پراگنده ديد            كه آمد ز راه بيابان پديد
         ز بالا چو برق اندر آمد بشيب            دل از مردن گستهم با نهيب‏
         ازان بيم ديده سواران دو تن            بشمشير كم كرد زان انجمن‏
         ز فتراك بگشاد زان پس كمند            ز تركان يكى را بگردن فگند
         ز اسب اندر آورد و زنهار داد            بدان كار با خويشتن يار داد
         و ز آنجا بيامد بكردار گرد            دمان سوى لهّاك و فرشيد ورد
         بديد آن سران سپه را نگون            فگنده بران خاك غرقه بخون‏
         بسرشان بر اسبان جنگى بپاى            چراگاه سازيد و جاى چراى‏
         چو بيژن چنان ديد كرد آفرين            ابر گستهم كو سر آورد كين‏
         بفرمود تا ترك زنهار خواه            بزين بر كشيد آن سران را ز راه‏
         ببستندشان دست و پاى و ميان            كشيدند بر پشت زين كيان‏
         و ز آنجا سوى گستهم تازيان            بيامد بسان پلنگ ژيان‏
                        شاهنامه، ص: 533
         فرود آمد از اسب و او را چو باد            بى‏آزار نرم از بر زين نهاد
         بدان ترك فرمود تا بر نشست            بآغوش او اندر آورد دست‏
         سمند نوندش همى راند نرم            برو بر همى آفرين خواند گرم‏
         مگر زنده او را بر شهريار            تواند رسانيدن از كارزار
         همى راند بيژن پر از درد و غم            روانش پر از انده گستهم‏
                        [ دخمه كردن كى‏خسرو بر پيران و سران توران و كشتن گروى‏زره را]
          چو از روز نه ساعت اندر گذشت            خور از گنبد چرخ گردان بگشت‏
         جهاندار خسرو بنزد سپاه            بيامد بدان دشت آوردگاه‏
         پذيره شدندش سراسر سران            همه نامداران و جنگاوران‏
         برو خواندند آفرين بخردان            كه اى شهريار و سر موبدان‏
         چنان هم همى بود بر اسب شاه            بدان تا ببينند رويش سپاه‏
         بريشان همى خواند شاه آفرين            كه آباد بادا بگردان زمين‏
         بآيين پس پشت لشكر چو كوه            همى رفت گودرز با آن گروه‏
         سر كشتگان را فگنده نگون            سليح و تن و جامهاشان بخون‏
         همان ده مبارز كه كز آوردگاه            بياورده بودند گردان شاه‏
         پس لشكر اندر همى راندند            ابر شهريار آفرين خواندند
         چو گودرز نزديك خسرو رسيد            پياده شد از دور كو را بديد
         ستايش كنان پهلوان سپاه            بيامد بغلتيد در پيش شاه‏
         همه كشتگان را بخسرو نمود            بگفتش كه همرزم هر كس كه بود
         گروى زره را بياورد گيو            دمان با سپهدار پيران نيو
         ز اسب اندر آمد سبك شهريار            نيايش همى كرد بر كردگار
         ز يزدان سپاس و بدويم پناه            كه او داد پيروزى و دستگاه‏
         ز دادار بر پهلوان آفرين            همى خواند و بر لشكرش همچنين‏
         كه اى نامداران فرخنده پى            شما آتش و دشمنان خشك نى‏
         سپهدار گودرز با دودمان            ز بهر دل من چو آتش دمان‏
         همه جان و تنها فدا كرده‏اند            دم از شهر توران بر آورده‏اند
         كنون گنج و شاهى مرا با شماست            ندارم دريغ از شما دست راست‏
         ازان پس بدان كشتگان بنگريد            چو روى سپهدار پيران بديد
         فرو ريخت آب از دو ديده بدرد            كه كردار نيكى همى ياد كرد
         بپيرانش بر دل از ان سان بسوخت            تو گفتى بدلش آتشى برفروخت‏
         يكى داستان زد پس از مرگ اوى            بخون دو ديده بيالود روى‏
         كه بخت بدست اژدهاى دژم            بدام آورد شير شرزه بدم‏
         بمردى نيابد كسى زو رها            چنين آمد اين تيز چنگ اژدها
         كشيدى همه ساله تيمار من            ميان بسته بودى بپيكار من‏
         ز خون سياوش پر از درد بود            بدانگه كسى را نيازرد بود
         چنان مهربان بود دژخيم شد            وزو شهر ايران پر از بيم شد
         مر او را ببرد اهرمن دل ز جاى            دگرگونه پيش اندر آورد پاى‏
         فراوان همى خيره دادمش پند            نيامدش گفتار من سودمند
                        شاهنامه، ص: 534
         از افراسيابش نه برگشت سر            كنون شهريارش چنين داد بر
         مكافات او ما جزين خواستيم            همى گاه و ديهيمش آراستيم‏
         از انديشه ما سخن در گذشت            فلك بر سرش بر دگر گونه گشت‏
         بدل بر جفا كرد بر جاى مهر            بدين سر دگر گونه بنمود چهر
         كنون پند گودرز و فرمان من            بيفگند گفتار و پيمان من‏
         تبه كرد مهر دل پاك را            بزهر اندر آميخت ترياك را
         كه آمد بجنگ شما با سپاه            كه چندان شد از شهر ايران تباه‏
         ز توران بسيچيد و آمد دمان            كه ژوپين گودرز بودش زمان‏
         پسر با برادر كلاه و كمر            سليح و سپاه و همه بوم و بر
         بداد از پى مهر افراسياب            زمانه برو كرد چندين شتاب‏
         بفرمود تا مشك و كافور ناب            بعنبر بر آميخته با گلاب‏
         تنش را بيالود زان سربسر            بكافور و مشكش بياگند سر
         بديباى رومى تن پاك اوى            بپوشيد آن جان ناپاك اوى‏
         يكى دخمه فرمود خسرو بمهر            بر آورده سر تا بگردان سپهر
         نهاد اندرو تختهاى گران            چنانچون بود در خور مهتران‏
         نهادند مر پهلوان را بگاه            كمر بر ميان و بسر بر كلاه‏
         چنينست كردار اين پر فريب            چه مايه فرازست و چندى نشيب‏
         خردمند را دل ز كردار اوى            بماند همى خيره از كار اوى‏
         ازان پس گروى زره را بديد            يكى باد سرد از جگر بر كشيد
         نگه كرد خسرو بدان زشت روى            چو ديوى بسر بر فروهشته موى‏
         همى گفت كاى كردگار جهان            تو دانى همى آشكار و نهان‏
         همانا كه كاوس بد كرده بود            بپاداش ازو زهر و كين آزمود
         كه ديوى چنين بر سياوش گماشت            ندانم جزين كينه بر دل چه داشت‏
         و ليكن بپيروزى يك خداى            جهاندار نيكى ده و رهنماى‏
         كه خون سياوش ز افراسياب            بخواهم بدين كينه گيرم شتاب‏
         گروى زره را گره تا گره            بفرمود تا بر كشيدند زه‏
         چو بندش جدا شد سرش را ز بند            بريدند همچون سر گوسفند
         بفرمود او را فگندن به آب            بگفتا چنين بينم افراسياب‏
                        [ زنهار خواستن تورانيان از كى‏خسرو]
          ببد شاه چندى بران رزمگاه            بدان تا كند سازگار سپاه‏
         دهد پادشاهى كرا در خورست            كسى كز در خلعت و افسرست‏
         بگودرز داد آن زمان اصفهان            كلاه بزرگى و تخت مهان‏
         باندازه اندر خور كارشان            بياراست خلعت سزاوارشان‏
         از آنها كه بودند مانده بجاى            كه پيرانشان بد سر و كدخداى‏
         فرستاده آمد بنزديك شاه            خردمند مردى ز توران سپاه‏
         كه ما شاه را بنده و چاكريم            زمين جز بفرمان او نسپريم‏
         كس از خواست يزدان نيابد رها            اگر چه شود در دم اژدها
         جهاندار داند كه ما خود كييم            ميان تنگ بسته ز بهر چييم‏
                        شاهنامه، ص: 535
         نبدمان بكار سياوش گناه            ببرد اهرمن شاه را دل ز راه‏
         كه توران ز ايران همه پر غمست            زن و كودك خرد در ماتمست‏
         نه بر آرزو كينه خواه آمديم            ز بهر بر و بوم و گاه آمديم‏
         ازين جنگ ما را بد آمد بسر            پسر بى‏پدر شد پدر بى‏پسر
         بجان گر دهد شاهمان زينهار            ببنديم پيشش ميان بنده وار
         بدين لشكر اندر بسى مهترست            كجا بندگى شاه را در خورست‏
         گنهكار اوييم و او پادشاست            ازو هرچ آيد بما بر رواست‏
         سران سر بسر نزد شاه آوريم            بسى پوزش اندر گناه آوريم‏
         گر از ما بدلش اندرون كين بود            بريدن سر دشمن آيين بود
         ور ايدونك بخشايش آرد رواست            همان كرد بايد كه او را هواست‏
         چو بشنيد گفتار ايشان بدرد            ببخشودشان شاه آزاد مرد
         بفرمود تا پيش او آمدند            بران آرزو چاره جو آمدند
         همه بر نهادند سر بر زمين            پر از خون دل و ديده پر آب كين‏
         سپهبد سوى آسمان كرد سر            كه اى دادگر داور چاره‏گر
         همان لشكرست اين كه سر پر ز كين            همى خاك جستند ز ايران زمين‏
         چنين كردشان ايزد دادگر            نه راى و نه دانش نه پاى و نه پر
         بدو دست يازم كه او يار بس            ز گيتى نخواهيم فريادرس‏
         بدين داستان زد يكى نيك راى            كه از كين بزين اندر آورد پاى‏
         كه اين باره رخشنده تخت منست            كنون كار بيدار بخت منست‏
         بدين كينه گر تخت و تاج آوريم            و گر رسم تابوت ساج آوريم‏
         و گر نه بچنگ پلنگ اندرم            خور كرگسانست مغز سرم‏
         كنون بر شما گشت كردار بد            شناسد هر آن كس كه دارد خرد
         نيم من بخون شما شسته چنگ            كه گيرم چنين كار دشوار تنگ‏
         همه يك سره در پناه منيد            و گر چند بد خواه گاه منيد
         هر آن كس كه خواند نباشد رواست            بدين گفته افزايش آمد نه كاست‏
         هر آن كس كه خواهد سوى شاه خويش            گذارد نگيرم برو راه پيش‏
         ز كمّى و بيشىّ و از رنج و آز            بنيروى يزدان شدم بى‏نياز
         چو تركان شنيدند گفتار شاه            ز سر برگرفتند يك سر كلاه‏
         بپيروزى شاه خستو شدند            پلنگان جنگى چو آهو شدند
         بفرمود شاه جهان تا سليح            بيارند تيغ و سنان و رميح‏
         ز برگستوانور رومى كلاه            يكى توده كردند نزديك شاه‏
         بگرد اندرش سرخ و زرد و بنفش            زدند آن سر افراز تركان درفش‏
         بخوردند سوگندهاى گران            كه تا زنده‏ايم از كران تا كران‏
         همه شاه را چاكر و بنده‏ايم            همه دل بمهر وى آگنده‏ايم‏
         چو اين كرده بودند بيدار شاه            ببخشيد يك سر همه بر سپاه‏
         ز همشان پس آنگه پراگنده كرد            همه بومش از مردم آگنده كرد
                        [ باز آمدن بيژن با گستهم‏]
          از ان پس خروش آمد از ديده‏گاه            كه گرد سواران بر آمد ز راه‏
                        شاهنامه، ص: 536
         سه اسب و دو كشته برو بسته زار            همى بينم از دور با يك سوار
         همه نامداران ايران سپاه            نهادند چشم از شگفتى براه‏
         كه تا كيست از مرز توران زمين            كه يارد گذشتن برين دشت كين‏
         هم اندر زمان بيژن آمد دمان            ببازو بزه برفگنده كمان‏
         بر اسبان چو لهّاك و فرشيد ورد            فگنده نگونسار پر خون و گرد
         بر اسبى دگر بر پر از درد و غم            بآغوش ترك اندرون گستهم‏
         چو بيژن بنزديك خسرو رسيد            سر تاج و تخت بلندش بديد
         ببوسيد و بر خاك بنهاد روى            بشد شاد خسرو بديدار اوى‏
         بپرسيد و گفتش كه اى شير مرد            كجا رفته بودى ز دشت نبرد
         ز گستهم بيژن سخن ياد كرد            ز لهّاك و ز گرد و فرشيد ورد
         و ز ان خسته و زارى‏ء گستهم            ز جنگ سواران و ز بيش و كم‏
         كنون آرزو گستهم را يكيست            كه آن كار بر شاه دشوار نيست‏
         بديدار شاه آمدستش هوا            و زان پس اگر ميرد او را روا
         بفرمود پس شاه آزرم جوى            كه بردند گستهم را پيش اوى‏
         چنان نيك دل شد ازو شهريار            كه از گريه مژگانش آمد ببار
         چنان بد ز بس خستگى گستهم            كه گفتى همى بر نيامدش دم‏
         يكى بوى مهر شهنشاه يافت            بپيچيد و ديده سوى او شتافت‏
         بباريد از ديدگاه آب مهر            سپهبد پر از آب و خون كرد چهر
         بزرگان برو زار و گريان شدند            چو بر آتش تيز بريان شدند
         دريغ آمد او را سپهبد بمرگ            كه سندان كين بد سرش زير ترگ‏
         ز هوشنگ و طهمورث و جمّشيد             يكى مهره بد خستگان را اميد
         رسيده بميراث نزديك شاه            ببازوش برداشتى سال و ماه‏
         چو مهر دلش گستهم را بخواست            گشاد آن گرانمايه از دست راست‏
         ابر بازوى گستهم بر ببست            بماليد بر خستگيهاش دست‏
         پزشكان كه از روم و ز هند و چين            چه از شهر يونان و ايران زمين‏
         ببالين گستهمشان بر نشاند            ز هر گونه افسون بروبر بخواند
         و ز آنجا بيامد بجاى نماز            بسى با جهان آفرين گفت راز
         دو هفته بر آمد بران خسته مرد            سر آمد همه رنج و سختى و درد
         بر اسبش ببردند نزديك شاه            چو شاه اندرو كرد لختى نگاه‏
         بايرانيان گفت كز كردگار            بود هر كسى شاد و به روزگار
         و ليكن شگفتست اين كار من            بدين راستى بر شده يار من‏
         بپيروزى اندر غم گستهم            نكرد اين دل شادمان را دژم‏
         بخواند آن زمان بيژن گيو را            بدو داد دست گو نيو را
         كه تو نيك بختى و يزدان شناس            مدار از تن خويش هرگز هراس‏
         همه مهر پروردگارست و بس            ندانم بگيتى جز او هيچ كس‏
         كه اويست جاويد و فريادرس            بسختى نگيرد جز او دست كس‏
         اگر زنده گردد تن مرده مرد            جهاندار گستهم را زنده كرد
                        شاهنامه، ص: 537
         بدانگه بدو گفت تيمار دار            چو بيژن نبيند كس از روزگار
         كزو رنج بر مهر بگزيده‏اى            ستايش بدين گونه بشنيده‏اى‏
         بزيبد ببد شاه يك هفته نيز            درم داد و دينار و هر گونه چيز
         فرستاد هر سو فرستادگان            بنزد بزرگان و آزادگان‏
         چو از جنگ پيران شدى بى‏نياز            يكى رزم كى‏خسرو اكنون بساز 
                        جنگ بزرگ كى‏خسرو با افراسياب‏

                        اندر ستايش سلطان محمود
         ز يزدان بران شاه باد آفرين            كه نازد بدو تاج و تخت و نگين‏
         كه گنجش ز بخشش بنالد همى            بزرگى ز نامش ببالد همى‏
         ز دريا بدريا سپاه ويست            جهان زير فرّ كلاه ويست‏
         خداوند نام و خداوند گنج            خداوند شمشير و خفتان و رنج‏
         ز گيتى بكان اندرون زر نماند            كه منشور جود و را بر نخواند
         ببزم اندرون گنج پيدا كند            چو رزم آيدش رنج بينا كند
         ببار آورد شاخ دين و خرد            گمانش بدانش خرد پرورد
         بانديشه از بى‏گزندان بود            هميشه پناهش بيزدان بود
         چو او مرز گيرد بشمشير تيز            بر انگيزد اندر جهان رستخيز
         ز دشمن ستاند ببخشد بدوست            خداوند پيروزگر يار اوست‏
         بدان تيغ زن دست گوهر فشان            ز گيتى نجويد همى جز نشان‏
         كه در بزم درياش خواند سپهر            برزم اندرون شير خورشيد چهر
         گواهى دهد بر زمين خاك و آب            همان بر فلك چشمه آفتاب‏
         كه چون او نديدست شاهى بجنگ            نه در بخشش و كوشش و نام و ننگ‏
         اگر مهر با كين بر آميزدى            ستاره ز خشمش بپرهيزدى‏
         تنش زورمند است و چندان سپاه            كه اندر ميان باد را نيست راه‏
         پس لشكرش هفتصد ژنده پيل            خداى جهان يارش و جبرئيل‏
         همى باژ خواهد ز هر مهترى            ز هر نامدارى و هر كشورى‏
         اگر باژ ندهند كشور دهند            همان گنج و هم تخت و افسر دهند
         كه يارد گذشتن ز پيمان اوى            و گر سر كشيدن ز فرمان اوى‏
         كه در بزم گيتى بدو روشنست            برزم اندرون كوه در جوشنست‏
         ابو القاسم آن شهريار دلير            كجا گور بستاند از چنگ شير
         جهاندار محمود كاندر نبرد            سر سركشان اندر آرد بگرد
         جهان تا جهان باشد او شاه باد            بلند اخترش افسر ماه باد
         كه آرايش چرخ گردنده اوست            ببزم اندرون ابر بخشنده اوست‏
         خرد هستش و نيك نامى و داد            جهان بى‏سر و افسر او مباد
         سپاه و دل و گنج و دستور هست            همان رزم و بزم و مى و سور هست‏
                        شاهنامه، ص: 538
         يكى فرش گسترده شد در جهان            كه هرگز نشانش نگردد نهان‏
         كجا فرش را مسند و مرقدست            نشستنگه نصر بن احمدست‏
         كه اين گونه آرام شاهى بدوست            خرد در سر نامداران نكوست‏
         نبد خسروان را چنو كدخداى            بپرهيز دين و برادى و راى‏
         گشاده زبان و دل و پاك دست            پرستنده شاه يزدان پرست‏
         ز دستور فرزانه و دادگر            پراگنده رنج من آمد ببر
         بپيوستم اين نامه باستان            پسنديده از دفتر راستان‏
         كه تا روز پيرى مرا بر دهد            بزرگى و دينار و افسر دهد
         نديدم جهاندار بخشنده‏اى            بتخت كيان بر درخشنده‏اى‏
         همى داشتم تا كى آيد پديد            جوادى كه جودش نخواهد كليد
         نگهبان دين و نگهبان تاج            فروزنده افسر و تخت عاج‏
         برزم دليران توانا بود            بچون و چرا نيز دانا بود
         چنين سال بگذاشتم شست و پنج            بدرويشى و زندگانى برنج‏
         چو پنج از سر سال شستم نشست            من اندر نشيب و سرم سوى پست‏
         رخ لاله‏گون گشت بر سان كاه            چو كافور شد رنگ مشك سياه‏
         بدان گه كه بد سال پنجاه و هفت            نوانتر شدم چون جوانى برفت‏
         فريدون بيدار دل زنده شد            زمان و زمين پيش او بنده شد
         بداد و ببخشش گرفت اين جهان            سرش برتر آمد ز شاهنشهان‏
         فروزان شد آثار تاريخ اوى            كه جاويد بادا بن و بيخ اوى‏
         از ان پس كه گوشم شنيد آن خروش            نهادم بران تيز آواز گوش‏
         بپيوستم اين نامه بر نام اوى            همه مهترى باد فرجام اوى‏
         از ان پس تن جانور خاك راست            روان روان معدن پاك راست‏
         همان نيز بخشنده و دادگر            كزويست پيدا بگيتى هنر
         كه باشد بپيرى مرا دستگير            خداوند شمشير و تاج و سرير
         خداوند هند و خداوند چين            خداوند ايران و توران زمين‏
         خداوند زيباى برتر منش            ازو دور پيغاره و سر زنش‏
         بدرّد ز آواز او كوه و سنگ            بدريا نهنگ و بخشكى پلنگ‏
         چه دينار در پيش بزمش چه خاك            ز بخشش ندارد دلش هيچ باك‏
         جهاندار محمود خورشيد فش            برزم اندرون شير شمشير كش‏
         مرا از جهان بى‏نيازى دهد            ميان گوان سر فرازى دهد
         كه جاويد بادا سر و تخت اوى            بكام دلش گردش بخت اوى‏
         كه داند و را در جهان خود ستود            كسى كش ستايد كه يارد شنود
         كه شاه از گمان و توان برترست            چو بر تارك مشترى افسرست‏
         يكى بندگى كردم اى شهريار            كه ماند ز من در جهان يادگار
         بناهاى آباد گردد خراب            ز باران و ز تابش آفتاب‏
         پى افگندم از نظم كاخى بلند            كه از باد و بارانش نايد گزند
         برين نامه بر سالها بگذرد            همى خواند آن كس كه دارد خرد
                        شاهنامه، ص: 539
         كند آفرين بر جهاندار شاه            كه بى‏او مبيناد كس پيشگاه‏
         مر او را ستاينده كردار اوست            جهان سر بسر زير آثار اوست‏
         چو مايه ندارم ثناى ورا            نيايش كنم خاك پاى ورا
         زمانه سراسر بدو زنده باد            خرد تخت او را فروزنده باد
         دلش شادمانه چو خرّم بهار            هميشه برين گردش روزگار
         ازو شادمانه دل انجمن            بهر كار پيروز و چيره سخن‏
         همى تا بگردد فلك چرخ وار            بود اندرو مشترى را گذار
         شهنشاه ما باد با جاه و ناز            ازو دور چشم بد و بى‏نياز
         كنون زين سپس نامه باستان            بپيوندم از گفته راستان‏
         چو پيش آورم گردش روزگار            نبايد مرا پند آموزگار
         چو پيكار كى‏خسرو آمد پديد            ز من جادويها ببايد شنيد
         بدين داستان در ببارم همى            بسنگ اندرون لاله كارم همى‏
         كنون خامه‏اى يافتم بيش از ان            كه مغز سخن بافتم پيش از ان‏
         ايا آزمون را نهاده دو چشم            گهى شادمانى گهى درد و خشم‏
         شگفت اندرين گنبد لاژورد            بماند چنين دل پر از داغ و درد
         چنين بود تا بود دور زمان            بنوّى تو اندر شگفتى ممان‏
         يكى را همه بهره شهدست و قند            تن آسانى و ناز و بخت بلند
         يكى زو همه ساله با درد و رنج            شده تنگ دل در سراى سپنج‏
         يكى را همه رفتن اندر نهيب            گهى در فراز و گهى در نشيب‏
         چنين پروراند همى روزگار            فزون آمد از رنگ گل رنج خار
         هر آنگه كه سال اندر آمد بشست            ببايد كشيدن ز بيشيت دست‏
         ز هفتاد بر نگذرد بس كسى            ز دوران چرخ آزمودم بسى‏
         و گر بگذرد آن همه بتّريست             بدان زندگانى ببايد گريست‏
         اگر دام ماهى بدى سال شست            خردمند ازو يافتى راه جست‏
         نيابيم بر چرخ گردنده راه            نه بر كار دادار خورشيد و ماه‏
         جهاندار اگر چند كوشد برنج            بتازد بكين و بنازد بگنج‏
         همش رفت بايد بديگر سراى            بماند همه كوشش ايدر بجاى‏
         تو از كار كى‏خسرو اندازه گير            كهن گشته كار جهان تازه گير
         كه كين پدر باز جست از نيا            بشمشير و هم چاره و كيميا
         نيا را بكشت و خود ايدر نماند            جهان نيز منشور او را نخواند
         چنينست رسم سراى سپنج            بدان كوش تا دور مانى ز رنج‏
                        [ سپاه آراستن كى‏خسرو با افراسياب‏]
          چو شد كار پيران ويسته بسر            بجنگ دگر شاه پيروز گر
         بياراست از هر سوى مهتران            برفتند با لشكرى بى‏كران‏
         بر آمد خروشيدن كرّ ناى            بهامون كشيدند پرده سراى‏
         بشهر اندرون جاى خفتن نماند            بدشت اندرون راه رفتن نماند
         يكى تخت پيروزه بر پشت پيل            نهادند و شد روى گيتى چو نيل‏
         نشست از بر تخت با تاج شاه            خروش آمد از دشت و ز بارگاه‏
                        شاهنامه، ص: 540
         چو بر پشت پيل آن شه نامور            زدى مهره در جام و بستى كمر
         نبودى بهر پادشاهى روا            نشستن مگر بر در پادشا
         از ان نامور خسرو سركشان            چنين بود در پادشاهى نشان‏
         بمرزى كه لشكر فرستاده بود            بسى پند و اندرزها داده بود
         چو لهراسب و چون اشكش تيز چنگ            كه از ژرف دريا ربودى نهنگ‏
         دگر نامور رستم پهلوان            پسنديده و راد و روشن روان‏
         بفرمودشان بازگشتن بدر            هر آن كس كه بد گرد و پرخاشخر
         در گنج بگشاد و روزى بداد            بسى از روان پدر كرد ياد
         سه تن را گزين كرد زان انجمن            سخن گو و روشن دل و تيغ زن‏
         چو رستم كه بد پهلوان بزرگ            چو گودرز بينا دل آن پير گرگ‏
         دگر پهلوان طوس زرّينه كفش            كجا بود با كاويانى درفش‏
         بهر نامدارى و خودكامه‏اى            نبشتند بر پهلوى نامه‏اى‏
         فرستادگان خواست از انجمن            زبان آور و بخرد و راى زن‏
         كه پيروز كى‏خسرو از پشت پيل            بزد مهره و گشت گيتى چو نيل‏
         مه آرام بادا شما را مه خواب            مگر ساختن رزم افراسياب‏
         چو آن نامه برخواند هر مهترى            كجا بود در پادشاهى سرى‏
         ز گردان گيتى بر آمد خروش            زمين همچو دريا بر آمد بجوش‏
         بزرگان هر كشورى با سپاه            نهادند سر سوى درگاه شاه‏
         چو شد ساخته جنگ را لشكرى            ز هر نامدارى بهر كشورى‏
         از ان پس بگرديد گرد سپاه            بياراست بر هر سوى رزمگاه‏
         گزين كرد زان لشكر نامدار            سواران شمشير زن سى هزار
         كه باشند با او بقلب اندرون            همه جنگ را دست شسته بخون‏
         بيك دست مرطوس را كرد جاى            منوشان خوزان فرخنده راى‏
         كه بر كشور خوزيان بود شاه            بسى نامداران زرّين كلاه‏
         دو تن نيز بودند هم رزم سوز            چو گوران شه آن گرد لشكر فروز
         وزو نيوتر آرش رزم زن            بهر كار پيروز و لشكر شكن‏
         يكى آنك بر كشورى شاه بود            گه رزم با بخت همراه بود
         دگر شاه كرمان كه هنگام جنگ            نكردى بدل ياد راى درنگ‏
         چو صباع فرزانه شاه يمن            دگر شير دل ايرج پيل تن‏
         كه بر شهر كابل بد او پادشا            جهاندار و بيدار و فرمان روا
         هر آن كس كه از تخمه كى‏قباد            بزرگان با دانش و با نژاد
         چو شماخ سورى شه سوريان            كجا رزم را بود بسته ميان‏
         فروتر ازو گيوه رزم زن            بهر كار پيروز و لشكر شكن‏
         كه بر شهر داور بد او پادشا            جهانگير و فرزانه و پارسا
         بدست چپ خويش بر پاى كرد            دلافروز را لشكر آراى كرد
         بزرگان كه از تخم پورست تيغ            زدندى شب تيره بر باد ميغ‏
         هر آن كس كه بود او ز تخم زرسب            پرستنده فرخ آذرگشسب‏
                        شاهنامه، ص: 541
         دگر بيژن گيو و رهام گرد            كجا شاهشان از بزرگان شمرد
         چو گرگين ميلاد و گردان رى            برفتند يك سر بفرمان كى‏
         پس پشت او را نگه داشتند            همه نيزه از ابر بگذاشتند
         برستم سپرد آن زمان ميمنه            كه بود او سپاهى شكن يك تنه‏
         هر آن كس كه از زابلستان بدند            و گر كهتر و خويش دستان بدند
         بديشان سپرد آن زمان دست راست            همى نام و آرايش جنگ خواست‏
         سپاهى گزين كرد بر ميسره            چو خورشيد تابان ز برج بره‏
         سپهدار گودرز كشواد بود            هجير و چو شيدوش و فرهاد بود
         بزرگان كه از بردع و اردبيل            بپيش جهاندار بودند خيل‏
         سپهدار گودرز را خواستند            چپ لشكرش را بياراستند
         بفرمود تا پيش قلب سپاه            بپيلان جنگى ببستند راه‏
         نهادند صندوق بر پشت پيل            زمين شد بكردار درياى نيل‏
         هزار از دليران روز نبرد            بصندوق بر ناوك انداز كرد
         نگهبان هر پيل سيصد سوار            همه جنگ جوى و همه نيزه دار
         ز بغداد گردان جنگاوران            كه بودند با زنگه شاوران‏
         سپاهى گزيده ز گردان بلخ            بفرمود تا با كمانهاى چرخ‏
         پياده ببودند بر پيش پيل            كه گر كوه پيش آمدى بر دو ميل‏
         دل سنگ بگذاشتندى بتير            نبودى كس آن زخم را دستگير
         پياده پس پيل كرده بپاى            ابا نه رشى نيزه سرگراى‏
         سپرهاى گيلى بپيش اندرون            همى از جگرشان بجوشيد خون‏
         پياده صفى از پى نيزه دار            سپر دار با تير جوشن گذار
         پس پشت ايشان سواران جنگ            بر آگنده تركش ز تير خدنگ‏
         ز خاور سپاهى گزين كرد شاه            سپر دار با درع و رومى كلاه‏
         ز گردان گردنكشان سى هزار            فريبرز را داد جنگى سوار
         ابا شاه شهر دهستان تخوار            كه جنگ بد انديش بوديش خوار
         ز بغداد و گردن فراز ان كرخ            بفرمود تا با كمانهاى چرخ‏
         بپيش اندرون تير باران كنند            هوا را چو ابر بهاران كنند
         بدست فريبرز نستوه بود            كه نزديك او لشكر انبوه بود
         بزرگان رزم آزموده سران            ز دشت سواران نيزه وران‏
         سرمايه و پيش روشان زهير            كه آهو ربودى ز چنگال شير
         بفرمود تا نزد نستوه شد            چپ لشكر شاه چون كوه شد
         سپاهى بد از روم و بربرستان            گوى پيش رو نام لشكرستان‏
         سوار و پياده بدى سى هزار            برفتند با ساقه شهريار
         دگر لشكرى كز خراسان بدند            جهانجوى و مردم شناسان بدند
         منوچهر آرش نگهدارشان            گه نام جستن سپهدار رويشان‏
         دگر نامدارى گرو خان نژاد            جهاندار و ز تخمه كى‏قباد
         كجا نام آن شاه پيروز بود            سپهبد دل و لشكر افروز بود 
                        شاهنامه، ص: 542
         شه غرچگان بود برسان شير            كجا ژنده پيل آوريدى بزير
         بدست منوچهرشان جاى كرد            سر تخمه را لشكر آراى كرد
         بزرگان كه از كوه قاف آمدند            ابا نيزه و تيغ و لاف آمدند
         سپاهى ز تخم فريدون و جم            پر از خون دل از تخمه زادشم‏
         ازين دست شمشير زن سى هزار            جهاندار و ز تخمه شهريار
         سپرد اين سپه گيو گودرز را            بدو تازه شد دل همه مرز را
         بيارى بپشت سپهدار گيو            برفتند گردان بيدار و نيو
         فرستاد بر ميمنه ده هزار            دلاور سواران خنجرگزار
         سپه ده هزار از دليران گرد            پس پشت گودرز كشواد برد
         دمادم بشد برته تيغ زن            ابا كوهيار اندر آن انجمن‏
         بمردى شود جنگ را يار گيو            سپاهى سرافراز و گردان نيو
         زواره بُد اين جنگ را پيش رو            سپاهى همه جنگ سازان نو
         بپيش اندرون قارن رزم زن            سر نامداران آن انجمن‏
         بدان تا ميان دو رويه سپاه            بود گرد اسب افگن و رزمخواه‏
         از ان پس بگستهم گژدهم گفت            كه با قارن رزم زن باش جفت‏
         بفرمود تا اندمان پور طوس            بگردد بهر جاى با پيل و كوس‏
         بدان تا ببندد ز بيداد دست            كسى را كجا نيست يزدان پرست‏
         نباشد كس از خوردنى بى‏نوا            ستم نيز بر كس ندارد روا
         جهان پر ز گردون بد و گاوميش            ز بهر خورش را همى راند پيش‏
         بخواهد همى هرچ بايد ز شاه            بهر كار باشد زبان سپاه‏
         بهر سو طلايه پديدار كرد            سر خفته از خواب بيدار كرد
         بهر سو برفتند كار آگهان            همى جست بيدار كار جهان‏
         كجا كوه بد ديده‏بان داشتى            سپه را پراگنده نگذاشتى‏
         همه كوه و غار و بيابان و دشت            بهر سو همى گرد لشكر بگشت‏
         عنانها يك اندر دگر ساخته            همه جنگ را گردن افراخته‏
         از يشان كسى را نبد بيم و رنج            همى راند با خويشتن شاه گنج‏
         برين گونه چون شاه لشكر بساخت            بگردون كلاه كيى بر فراخت‏
         دل مرد بد ساز با نيك خوى            جز از جنگ جستن نكرد آرزوى‏
                        [ آگاه شدن افراسياب از كشته شدن پيران و سپاه آراستن كى‏خسرو]
          سپهدار توران از ان سوى جاج            نشسته بآرام بر تخت عاج‏
         دو باره ز لشكر هزاران هزار            سپه بود با آلت كارزار
         نشسته همه خلّخ و سركشان            همه سر فراز ان و گردنكشان‏
         بمرز كروشان زمين هرچ بود            ز برگ درخت و ز كشت و درود
         بخوردند يك سر همه بار و برگ            جهان را همى آرزو كرد مرگ‏
         سپهدار تركان به بيكند بود            بسى گرد او خويش و پيوند بود
         همه نامداران ما چين و چين            نشسته بمرز كروشان زمين‏
         جهان پر ز خرگاه و پرده سراى            ز خيمه نبد نيز بر دشت جاى‏
                        شاهنامه، ص: 543
         جهانجوى پر دانش افراسياب            نشسته بكند ز بخورد و بخواب‏
         نشست اندر ان مرز زان كرده بود            كه كندز فريدون بر آورده بود
         برآورده در كندز آتشكده            همه زند و استا بزر آژده‏
         و را نام كند ز بدى پهلوى            اگر پهلوانى سخن بشنوى‏
         كنون نام كند ز به بيكند گشت            زمانه پر از بند و ترفند گشت‏
         نبيره فريدون بد افراسياب            ز كندز برفتن نكردى شتاب‏
         خود و ويژگانش نشسته بدشت            سپهر از سپاهش همى خيره گشت‏
         ز ديباى چينى سراپرده بود            فراوان بپرده درون برده بود
         بپرده درون خيمهاى پلنگ            بر آيين سالار تركان پشنگ‏
         نهاده بخيمه درون تخت زر            همه پيكر تخت يك سر گهر
         نشسته برو شاه توران سپاه            بچنگ اندرون گرز و بر سر كلاه‏
         ز بيرون دهليز پرده سراى            فراوان درفش بزرگان بپاى‏
         زده بر در خيمه هر كسى            كه نزديك او آب بودش بسى‏
         برادر بد و چند جنگى پسر            ز خويشان شاه آنك بد نامور
         همى خواست كآيد بپشت سپاه            بنزديك پيران بدان رزمگاه‏
         سحرگه سوارى بيامد چو گرد            سخنهاى پيران همه ياد كرد
         همه خستگان از پس يكدگر            رسيدند گريان و خسته جگر
         همى هر كسى ياد كرد آنچه ديد            و ز ان بد كز ايران بديشان رسيد
         ز پيران و لهّاك و فرشيد ورد            و زان نامداران روز نبرد
         كزيشان چه آمد بروى سپاه            چه زارى رسيد اندر آن رزمگاه‏
         همان روز كى‏خسرو آنجا رسيد            زمين كوه تا كوه لشكر كشيد
         بزنهار شد لشكر ما همه            هراسان شد از بى‏شبانى رمه‏
         چو بشنيد شاه اين سخن خيره گشت            سيه گشت و چشم و دلش تيره گشت‏
         خروشان فرود آمد از تخت عاج            بپيش بزرگان بينداخت تاج‏
         خروشى ز لشكر بر آمد بدرد            رخ نامداران شد از درد زرد
         ز بيگانه خيمه بپرداختند            ز خويشان يكى انجمن ساختند
         از ان درد بگريست افراسياب            همى كند موى و همى ريخت آب‏
         همى گفت زار اى جهان بين من            سوار سرافراز رويين من‏
         جهانجوى لهّاك و فرشيد ورد            سواران و گردان روز نبرد
         ازين جنگ پور و برادر نماند            بزرگان و سالار و لشكر نماند
         بناليد و برزد يكى باد سر            پس آنگه يكى سخت سوگند خورد
         بيزدان كه بيزارم از تخت و گاه            اگر نيز بيند سر من كلاه‏
         قبا جوشن و اسب تخت منست            كله خود و نيزه درخت منست‏
         ازين پس نخواهم چميد و چريد            و گر خويشتن تاج را پروريد
         مگر كين آن نامداران خويش            جهانجوى و خنجرگزاران خويش‏
         بخواهم ز كى‏خسرو شوم زاد            كه تخم سياوش بگيتى مباد
         خروشان همى بود زين گفت و گوى            ز كى‏خسرو و آگاهى آمد بروى‏
                        شاهنامه، ص: 544
         كه لشكر بنزديك جيحون رسيد            همه روى كشور سپه گستريد
         بدان درد و زارى سپه را بخواند            ز پيران فراوان سخنها براند
         ز خون برادرش فرشيد ورد            ز رويين و لهّاك و شير نبرد
         كنون گاه كينست و آويختن            ابا گيو و گودرز خون ريختن‏
         هم رنج و مهرست و هم درد و كين            از ايران و ز شاه ايران زمين‏
         بزرگان تركان افراسياب            ز گفتن بكردند مژگان پر آب‏
         كه ما سر بسر مر ترا بنده‏ايم            بفرمان و رايت سرافگنده‏ايم‏
         چو رويين و پيران ز مادر نزاد            چو فرشيد ورد گرامى نژاد
         ز خون گر در و كوه و دريا شود            درازاى ما همچو پهنا شود
         يكى بر نگرديم زين رزمگاه            اگر يار باشد خداوند ماه‏
         دل شاه تركان از آن تازه گشت            از ان كار بر ديگر اندازه گشت‏
         در گنج بگشاد و روزى بداد            دلش پر ز كين و سرش پر ز باد
         گله هرچ بودش بدشت و بكوه            ببخشيد بر لشكرش همگروه‏
         ز گردان شمشير زن سى هزار            گزين كرد شاه از در كارزار
         سوى بلخ بامى فرستادشان            بسى پند و اندرزها دادشان‏
         كه گستهم نوذر بد آنجا بپاى            سواران روشن دل و رهنماى‏
         گزين كرد ديگر سپه سى هزار            سواران گرد از در كارزار
         بجيحون فرستاد تا بگذرند            بكشتى رخ آب را بسپرند
         بدان تا شب تيره بى‏ساختن            ز ايران نبايد يكى تاختن‏
         فرستاد بر هر سوى لشكرى            بسى چاره‏ها ساخت از هر درى‏
         چنين بود فرمان يزدان پاك            كه بيدادگر شاه گردد هلاك‏
         شب تيره بنشست با بخردان            جهان ديده و راى زن موبدان‏
         ز هر گونه با او سخن ساختند            جهان را چپ و راست انداختند
         بران بر نهادند يك سر كه شاه            ز جيحون بران سو گذارد سپاه‏
         قراخان كه او بود مهتر پسر            بفرمود تا رفت پيش پدر
         پدر بود گفتى بمردى بجاى            ببالا و ديدار و فرهنگ و راى‏
         ز چندان سپه نيمه او را سپرد            جهان ديده و نامداران و گرد
         بفرمود تا در بخارا بود            بپشت پدر كوه خارا بود
         دمادم فرستد سليح و سپاه            خورش را شتر نگسلاند ز راه‏
         سپه را ز بيكند بيرون كشيد            دمان تا لب رود جيحون كشيد
         سپه بود سر تا سر رودبار            بياورد كشتى و زورق هزار
         بيك هفته بر آب كشتى گذشت            سپه بود يك سر همه كوه و دشت‏
         بخرطوم پيلان و شيران بدم            گذرهاى جيحون پر از باد و دم‏
         ز كشتى همه آب شد ناپديد            بيابان آموى لشكر كشيد
         بيامد پس لشكر افراسياب            بر انديشه رزم بگذاشت آب‏
         پراگنده هر سو هيونى دوان            يكى مرد هوشيار روشن روان‏
         ببينيد گفت از چپ و دست راست            كه بالا و پهناى لشكر كجاست‏
                        شاهنامه، ص: 545
         چو باز آمد از هر سوى رزمساز            چنين گفت با شاه گردن فراز
         كه چندين سپه را برين دشت جنگ            علف بايد و ساز و جاى درنگ‏
         ز يك سو بدرياى گيلان رهست            چراگاه اسبان و جاى نشست‏
         بدين روى جيحون و آب روان            خورش آورد مرد روشن روان‏
         ميان اندرون ريگ و دشت فراخ            سرا پرده و خيمه بر سوى كاخ‏
         دلش تازه‏تر گشت زان آگهى            بيامد بدرگاه شاهنشهى‏
         سپهدار خود ديده بد روزگار            نرفتى بگفتار آموزگار
         بياراست قلب و جناح سپاه            طلايه كه دارد ز دشمن نگاه‏
         همان ساقه و جايگاه بنه            همان ميسره راست با ميمنه‏
         بياراست لشكر گهى شاهوار            بقلب اندرون تيغ زن سى هزار
         نگه كرد بر قلبگه جاى خويش            سپهبد بدو لشكر آراى خويش‏
         بفرمود تا پيش او شد پشنگ            كه او داشتى چنگ و روز نهنگ‏
         بلشكر چنو نامدارى نبود            بهر كار چون او سوارى نبود
         برانگيختى اسب و دم پلنگ            گرفتى بكندى ز نيروى چنگ‏
         همان نيزه آهنين داشتى            بآورد بر كوه بگذاشتى‏
         پشنگست نامش پدر شده خواند            كه شيده بخورشيد تابنده ماند
         ز گردان گردنكشان صد هزار            بدو داد شاه از در كارزار
         همان ميسره جهن را داد و گفت            كه نيك اخترت باد هر جاى جفت‏
         كه باشد نگهبان پشت پشنگ            نپيچيد سر ار بارد از ابر سنگ‏
         سپاهى بجنگ كهيلا سپرد            يكى تيزتر بود ايلاى گرد
         نبيره جهاندار افراسياب            كه از پشت شيران ربودى كباب‏
         دو جنگى ز توران سواران بدند            بدل يك بيك كوه ساران بدند
         سوى ميمنه لشكرى برگزيد            كه خورشيد گشت از جهان ناپديد
         فراخان سالار چارم پسر            كمر بست و آمد بپيش پدر
         بدو داد ترك چگل سى هزار            سواران و شايسته كارزار
         طرازى و غزّى و خلّخ سوار            همان سى هزار آزموده سوار
         كه سالارشان بود پنجم پسر            يكى نامور گرد پرخاشخر
         و را خواندندى گوِ گردگير            كه بر كوه بگذاشتى تيغ و تير
         دمور و جرنجاش با او برفت            بيارى جهن سر افراز تفت‏
         ز گردان و جنگ آوران سى هزار            برفتند با خنجر كارزار
         جهان ديده نستوه سالارشان            پشنگ دلاور نگهدارشان‏
         همان سى هزار از يلان تركمان            برفتند با گرز و تير و كمان‏
         سپهبد چو اغريرث جنگجوى            كه با خون يكى داشتى آب جوى‏
         و ز ان نامور تيغ زن سى هزار            گزين كرد شاه از در كارزار
         سپهبد چو گرسيوز پيل تن            جهانجوى و سالار آن انجمن‏
         بدو داد پيلان و سالارگاه            سر نامداران و پشت سپاه‏
         از آن پس گزيد از يلان ده هزار            كه سيرى نداند كس از كارزار
                        شاهنامه، ص: 546
         بفرمود تا در ميان دو صف            بآوردگه بر لب آورده كف‏
         پراگنده بر لشكر اسب افگند            دل و پشت ايرانيان بشكند
         سوى باختر بود پشت سپاه            شب آمد به پيلان ببستند راه‏
         چنين گفت سالار گيتى فروز            كه دارد سپه چشم بر نيمروز 
                        [ آگاهى يافتن كى‏خسرو از آمدن افراسياب به جنگ او]
          چو آگاه شد شهريار جهان            ز گفتار بيدار كار آگهان‏
         ز تركان و ز كار افراسياب            كه لشكرگه آورد زين روى آب‏
         سپاهى ز جيحون بدين سو كشيد            كه شد ريگ و سنگ از جهان ناپديد
         چو بشنيد خسرو يلان را بخواند            همه گفتنى پيش ايشان براند
         سپاهى ز جنگ آوران برگزيد            بزرگان ايران چنانچون سزيد
         چشيده بسى از جهان شور و تلخ            بيارى‏ء گستهم نوذر ببلخ‏
         باشكش بفرمود تا سوى زم            برد لشكر و پيل و گنج درم‏
         بدان تا پس اندر نيايد سپاه            كند راى شيران ايران تباه‏
         از آن پس يلان را همه برنشاند            بزد كوس رويين و لشكر براند
         همى رفت با راى و هوش و درنگ            كه تيزى پشيمانى آرد بجنگ‏
         سپهدار چون در بيابان رسيد            گرازيدن و ساز لشكر بديد
         سپه را گذر سوى خوارزم بود            همه ريگ و دشت از در رزم بود
         بچپ بر دهستان و بر راست آب            ميان ريگ و پيش اندر افراسياب‏
         چو خورشيد سر زد ز برج بره            بياراست روى زمين يك سره‏
         سپهدار تركان سپه را بديد            بزد ناى رويين و صف بركشيد
         جهان شد پر آواى بوق و سپاه            همه برنهادند ز آهن كلاه‏
         چو خسرو بديد آن سپاه نيا            دل پادشا شد پر از كيميا
         خود و رستم و طوس و گودرز و گيو            ز لشكر بسى نامبردار نيو
         همى گشت بر گرد آن رزمگاه            بيابان نگه كرد و بى‏راه و راه‏
         كه لشكر فزون بود زان كو شمرد            همان ژنده پيلان و مردان گرد
         بگرد سپه بر يكى كنده كرد            طلايه بهر سو پراگنده كرد
         شب آمد بكنده در افگند آب            بدان سو كه بد روى افراسياب‏
         دو لشكر چنين هم دو روز و دو شب            از يشان يكى را نجنبيد لب‏
         تو گفتى كه روى زمين آهنست            ز نيزه هوا نيز در جوشنست‏
         ازين روى و ز ان روى بر پشت زين            پياده بپيش اندرون همچنين‏
         تو گفتى جهان كوه آهن شدست            همان پوشش چرخ جوشن شدست‏
         ستاره شمر پيش دو شهريار            پر انديشه و زيجها بر كنار
         همى باز جستند راز سپهر            بصلاب تا بركه گردد بمهر
         سپهر اندر آن جنگ نظّاره بود            ستاره شمر سخت بيچاره بود
                        [ آمدن پشنگ نزديك پدر، افراسياب‏]
          بروز چهارم چو شد كار تنگ            بپيش پدر شد دلاور پشنگ‏
         بدو گفت كاى كدخداى جهان            سر افراز بر كهتران و مهان‏
         بفرّ تو زير فلك شاه نيست            ترا ماه و خورشيد بد خواه نيست‏
         شود كوه آهن چو درياى آب            اگر بشنود نام افراسياب‏
                        شاهنامه، ص: 547
         زمين بر نتابد سپاه ترا            نه خورشيد تابان كلاه ترا
         نيايد ز شاهان كسى پيش تو            جزين بى‏پدر بد گهر خويش تو
         سياوش را چون پسر داشتى            برو رنج و مهر پدر داشتى‏
         يكى باد ناخوش ز روى هوا            برو بر گذشتى نبودى روا
         ازو سير گشتى چو كردى درست            كه او تاج و تخت و سپاه تو جست‏
         گر او را نكشتى جهاندار شاه            بدو بازگشتى نگين و كلاه‏
         كنون اينك آمد بپيشت بجنگ            نيابد بگيتى فراوان درنگ‏
         هر آن كس كه نيكى فراموش كند            همى راى جان سياوش كند
         بپروردى اين شوم ناپاك را            پدروار نسپرديش خاك را
         همى داشتى تا برآورد پر            شد از مهر شاه از در تاج زر
         ز توران چو مرغى بايران پريد            تو گفتى كه هرگز نيا را نديد
         ز خوبى نگه كن كه پيران چه كرد            بدان بى‏وفا ناسزاوار مرد
         همه مهر پيران فراموش كرد            پر از كينه سر دل پر از جوش كرد
         همى بود خاموش چو آمد بمشت            چنان مهربان پهلوان را بكشت‏
         از ايران كنون با سپاهى بجنگ            بيامد بپيش نيا تيز چنگ‏
         نه دينار خواهد نه تخت و كلاه            نه اسب و نه شمشير و گنج و سپاه‏
         ز خويشان جز از جان نخواهد همى            سخن را ازين در نكاهد همى‏
         پدر شاه و فرزانه‏تر پادشاست            بدين راست گفتار من بر گواست‏
         از ايرانيان نيست چندين سخن            سپه را چنين دل شكسته مكن‏
         بديشان چبايد ستاره شمر            بشمشير جويند مردان هنر
         سواران كه در ميمنه با منند            همه جنگ را يكدل و يك تنند
         چو دستور باشد مرا پادشا            از يشان نمانم يكى پارسا
         بدوزم سر و ترگ ايشان بتير            نه انديشم از كنده و آبگير
         چو بشنيد افراسياب اين سخن            بدو گفت مشتاب و تندى مكن‏
         سخن هرچ گفتى همه راست بود            جز از راستى را نبايد شنود
         و ليكن تو دانى كه پيران گرد            بگيتى همه را به نيكى سپرد
         نبود در دلش كژّى و كاستى            نجستى بجز خوبى و راستى‏
         همان پيل بد روز جنگ او بزور            چو دريا دل و رخ چو تابنده هور
         برادرش هومان پلنگ نبرد            چو لهّاك جنگى و فرشيد ورد
         ز تركان سواران كين صد هزار            همه نامجوى از در كارزار
         برفتند از ايدر پر از جنگ و جوش            من ايدر نوان با غم و با خروش‏
         از آن كو برين دشت كين كشته شد            زمين زير او چون گل آغشته شد
         همه مرز توران شكسته دلند            ز تيمار دل را همى بگسلند
         نبينند جز مرگ پيران بخواب            نخواند كسى نام افراسياب‏
         بباشيم تا نامداران ما            مهان و ز لشكر سواران ما
         ببينند ايرانيان را بچشم            ز دل كم شود سوگ با درد و خشم‏
         هم ايرانيان نيز چندين سپاه            ببينند آيين تخت و كلاه‏
                        شاهنامه، ص: 548
         دو لشكر برين گونه پر درد و خشم            ستاره بما دارد از چرخ چشم‏
         بانبوه جستن نه نيكوست جنگ            شكستى بود باد ماند بچنگ‏
         مبارز پراگنده بيرون كنيم            از يشان بيابان پر از خون كنيم‏
         چنين داد پاسخ كه اى شهريار            چو زين گونه جويى همى كارزار
         نخستين ز لشكر مبارز منم            كه بر شير و بر پيل اسب افگنم‏
         كسى را ندانم كه روز نبرد            فشاند بر اسب من از دور گرد
         مرا آرزو جنگ كى‏خسروست            كه او در جهان شهريار نوست‏
         اگر جويد او بى‏گمان جنگ من            رهايى نيابد ز چنگال من‏
         دل و پشت ايشان شكسته شود            بران انجمن كار بسته شود
         وگر ديگرى پيشم آيد بجنگ            بخاك اندر آرم سرش بى‏درنگ‏
         بدو گفت كاى كار ناديده مرد            شهنشاه كى جويد از تو نبرد
         اگر جويدى هم نبردش منم            تن و نام او زير پاى افگنم‏
         گر او با من آيد بآوردگاه            برآسايد از جنگ هر دو سپاه‏
         بدوشيده گفت اى جهان ديده مرد            چشيده ز گيتى بسى گرم و سرد
         پسر پنج زنده‏ست پيشت بپاى            نمانيم تا تو كنى رزم راى‏
         نه لشكر پسندد نه ايزد پرست            كه تو جنگ او را كنى پيش دست‏
                        [ پيام فرستادن افراسياب به نزديك كى‏خسرو]
          بدو گفت شاه اى سر افراز مرد            نه گرم آزموده ز گيتى نه سرد
         از ايدر برو تا ميان سپاه            از يشان يكى مرد دانا بخواه‏
         بكى خسرو از من پيامى رسان            كه گيتى جزين دارد آيين و سان‏
         نبيره كه رزم آورد با نيا            دلش بر بدى باشد و كيميا
         چنين بود راى جهان آفرين            كه گردد جهان پر ز پرخاش و كين‏
         سياوش نه بر بى‏گنه كشته شد            از آموزگاران سرش گشته شد
         گنه گر مرا بود پيران چه كرد            چو رويين و لهّاك و فرشيد ورد
         كه بر پشت زينشان ببايست بست            پر از خون بكردار پيلان مست‏
         گر ايدونك گويم كه تو بد تنى            بد انديش و ز تخم آهرمنى‏
         بگوهر نگه كن بتخمه منم            نكوهش همى خويشتن را كنم‏
         تو اين كين بگودرز و كاوس مان            كه پيش من آرند لشكر دمان‏
         نه زان گفتم اين كز تو ترسان شدم            و گر پير گشتم دگر سان شدم‏
         همه ريگ و دريا مرا لشكرند            همه نرّه شيرند و كنداورند
         هر آنگه كه فرمان دهم كوه گنك            چو دريا كنند اى پسر روز جنگ‏
         و ليكن همى ترسم از كردگار            ز خون ريختن و ز بد روزگار
         كه چندين سر نامور بى‏گناه            جدا گردد از تن بدين رزمگاه‏
         گر از پيش من بر نگردى ز جنگ            نگردى همانا كه آيدت ننگ‏
         چو با من بسوگند پيمان كنى            بكوشى كه پيمان من نشكنى‏
         بدين كار باشم ترا رهنماى            كه گنج و سپاهت بماند بجاى‏
         چو كار سياوش فرامش كنى            نيا را بتوران برامش كنى‏
         برادر بود جهن و جنگى پشنگ            كه در جنگ دريا كند كوه سنگ‏
                        شاهنامه، ص: 549
         هر ان بوم و بر كان ز ايران نهى            بفرمان كنم آن ز تركان تهى‏
         ز گنج نياكان ما هرچ هست            ز دينار و ز تاج و تخت و نشست‏
         ز اسب و سليح و ز بيش و ز كم            كه ميراث ماند از نيازادشم‏
         ز گنج بزرگان و تخت و كلاه            ز چيزى كه بايد ز بهر سپاه‏
         فرستم همه همچنين پيش تو            پسر پهلوان و پدر خويش تو
         دو لشكر برآسايد از رنج رزم            همه روز ما باز گردد ببزم‏
         ور ايدونك جان ترا اهرمن            بپيچيد همى تا بپوشى كفن‏
         جز از رزم و خون كردنت راى نيست            بمغز تو پند مرا جاى نيست‏
         تو از لشكر خويش بيرون خرام            مگر خود بر آيدت ازين كار كام‏
         بگرديم هر دو بآوردگاه            برآسايد از جنگ چندين سپاه‏
         چو من كشته آيم جهان پيش تست            سپه بندگان و پسر خويش تست‏
         وگر تو شوى كشته بر دست من            كسى را نيازارم از انجمن‏
         سپاه تو در زينهار منند            همه مهترانند و يار منند
         وگر ز آنكه با من نيايى بجنگ            نتابى تو با كار ديده نهنگ‏
         كمر بسته پيش تو آيد پشنگ            چو جنگ آورى او نسازد درنگ‏
         پدر پير شد پايمردش جوان            جوانى خردمند و روشن روان‏
         بآوردگه با تو جنگ آورد            دليرست و جنگ پلنگ آورد
         ببينيم تا بركه گردد سپهر            كرا بر نهد بر سر از تاج مهر
         ور ايدونك با او نجويى نبرد            دگرگونه خواهى همى كار كرد
         بمان تا بياسايد امشب سپاه            چو بر سر نهد كوه زرّين كلاه‏
         ز لشكر گزينيم جنگاوران            سرافراز با گرزهاى گران‏
         زمين را ز خون رود دريا كنيم            ز بالاى بدخواه پهنا كنيم‏
         دوم روز هنگام بانگ خروس            ببنديم بر كوهه پيل كوس‏
         سران را بيارى برون آوريم            بجوى اندرون آب و خون آوريم‏
         چو بد خواه پيغام تو نشنود            بپيچد بدين گفتها نگرود
         بتنها تن خويش ازو رزم خواه            بديدار دور از ميان سپاه‏
         پسر آفرين كرد و آمد برون            پدر ديده پر آب و دل پر ز خون‏
         گزين كرد از موبدان چار مرد            چشيده بسى از جهان گرم و سرد
         و ز ان نامداران لشكر هزار            خردمند و شايسته كارزار
         بره چون طلايه بديدش ز دور            درفش و سنان سواران تور
         ز تركان هر آن كس كه بود پيش رو            ز ناكار ديده جوانان نو
         بره با طلايه بر آويختند            بنام از پى شيده خون ريختند
         تنى چند از ايرانيان خسته شد            و زان روى پيكار پيوسته شد
         هم اندر زمان شيده آنجا رسيد            نگهبان ايرانيان را بديد
         دل شيده گشت اندر آن كار تنگ            همى باز خواند آن يلان را ز جنگ‏
         بايرانيان گفت نزديك شاه            سوارى فرستيد با رسم و راه‏
         بگويد كه روشن دلى شيده نام            بشاه آوريدست چندى پيام‏
                        شاهنامه، ص: 550
         از افراسياب آن سپهدار چين            پدر مادر شاه ايران زمين‏
         سوارى دمان از طلايه برفت            بر شاه ايران خراميد تفت‏
         كه پيغمبر شاه توران سپاه            گوى بر منش با درفشى سياه‏
         همى شيده گويد كه هستم بنام            كسى بايدم تا گزارم پيام‏
         دل شاه شد زان سخن پر ز شرم            فرو ريخت از ديدگان آب گرم‏
         چنين گفت كاين شيده خال منست            ببالا و مردى همال منست‏
         نگه كرد گردنكشى زان ميان            نبد پيش جز قارن كاويان‏
         بدو گفت رو پيش او شاد كام            درودش ده از ما و بشنو پيام‏
         چو قارن بيامد ز پيش سپاه            بديد آن درفشان درفش سياه‏
         چو آمد بر شيده دادش درود            ز شاه و ز ايرانيان بر فزود
         جوان نيز بگشاد شيرين زبان            كه بيدار دل بود و روشن روان‏
         بگفت آنچ بشنيد ز افراسياب            ز آرام و ز بزم و رزم و شتاب‏
                        [ پاسخ فرستادن كى‏خسرو به افراسياب‏]
          چو بشنيد قارن سخنهاى نغز            از ان نامور بخرد پاك مغز
         بيامد بر شاه ايران بگفت            كه پيغامها با خرد بود جفت‏
         چو بشنيد خسرو ز قارن سخن            بياد آمدش گفتهاى كهن‏
         بخنديد خسرو ز كار نيا            از آن جستن چاره و كيميا
         از آن پس چنين گفت كافراسياب            پشيمان شدست از گذشتن ز آب‏
         و را چشم بى‏آب و لب پر سخن            مرا دل پر از دردهاى كهن‏
         بكوشد كه تا دل بپيچاندم            ببيشئى لشكر بترساندم‏
         بدان گه كه گردنده چرخ بلند            نگردد ببايست روز گزند
         كنون چاره ما جزين نيست روى            كه من دل پر از كين شوم پيش اوى‏
         بگردم بآورد با او بجنگ            بهنگام كوشش نسازم درنگ‏
         همه بخردان و ردان سپاه            بآواز گفتند كين نيست راه‏
         جهان ديده پر دانش افراسياب            جز از چاره جستن نبيند بخواب‏
         نداند جز از تنبل و جادويى            فريب و بد انديشى و بد خويى‏
         ز لشكر كنون شيده را برگزيد            كه اين ديد بند بدى را كليد
         همى خواهد از شاه ايران نبرد            بدان تا كند روز ما را بدرد
         تو بر تيزئ او دليرى مكن            از ايران و ز تاج سيرى مكن‏
         و گر شيده از شاه جويد نبرد            بآورد گستاخ با او مگرد
         بدست تو گر شيده گردد تباه            يكى نامور كم شود زان سپاه‏
         و گر دور از ايدر تو گردى هلاك            ز ايران بر آيد يكى تيره خاك‏
         يكى زنده از ما نماند بجاى            نه شهر و بر و بوم ايران بپاى‏
         كسى نيست ما را ز تخم كيان            كه كين را ببندد كمر بر ميان‏
         نياى تو پيرى جهان ديده است            بتوران و چين در پسنديده است‏
         همى پوزش آرد بدين بد كه كرد            ز بيچارگى جست خواهد نبرد
         همى گويد اسبان و گنج درم            كه بنهاد تور از پى زادشم‏
         همان تخت شاهى و تاج سران            كمرهاى زرّين و گرز گران‏
                        شاهنامه، ص: 551
         سپارد بگنج تو از گنج خويش            همى باز خرّد بدين رنج خويش‏
         هران شهر كز مرز ايران نهى            همى كرد خواهد ز تركان تهى‏
         بايران خراميم پيروز و شاد            ز كار گذشته نگيريم ياد
         برين گفته بودند پير و جوان            جز از نامور رستم پهلوان‏
         كه رستم همى ز آشتى سر بگاشت            ز درد سياوش بدل كينه داشت‏
         همى لب بدندان بخاييد شاه            همى كرد خيره بديشان نگاه‏
         و زان پس چنين گفت كين نيست راه            بايران خراميم زين رزمگاه‏
         كجا آن همه رسم و سوگند ما            همان بدره و گفته و پند ما
         چو بر تخت بر زنده افراسياب            بماند جهان گردد از وى خراب‏
         بكاوس يك سر چه پوزش بريم            بدين ديدگان چون بدو بنگريم‏
         شنيدى كه بر ايرج نيكبخت            چه آمد بتور از پى تاج و تخت‏
         سياوش را نيز بر بى‏گناه            بكشت از پى گنج و تخت و كلاه‏
         فريبنده تركى از آن انجمن            بيامد خرامان بنزديك من‏
         گر از من همى جست خواهد نبرد            شما را چرا شد چنين روى زرد
         همى از شما اين شگفت آيدم            همان كين پيشين بيفزايدم‏
         گمانى نبردم كه ايرانيان            گشايند جاويد زين كين ميان‏
         كسى را نديدم ز ايران سپاه            كه افگنده بود اندرين رزمگاه‏
         كه از جنگ ايشان گرفتى شتاب            بگفت فريبنده افراسياب‏
         چو ايرانيان اين سخنها ز شاه            شنيدند و پيچان شدند از گناه‏
         گرفتند پوزش كه ما بنده‏ايم            هم از مهربانى سر افگنده‏ايم‏
         نخواهد شهنشاه جز نام نيك            و گر كارها را سر انجام نيك‏
         ستوده جهاندار برتر منش            نخواهد كه بر ما بود سرزنش‏
         كه گويند از ايران سوارى نبود            كه يارست باشيده رزم آزمود
         كه آمد سوارى بدشت نبرد            جز از شاهشان اين دليرى نكرد
         نخواهد مگر خسرو موبدان            كه بر ما بود ننگ تا جاودان‏
         بديشان چنين پاسخ آورد شاه            كه اى موبدان نماينده راه‏
         بدانيد كين شيده روز نبرد            پدر را ندارد بهامون بمرد
         سليحش پدر كرده از جادويى            ز كژّى و بى‏راهى و بد خويى‏
         نباشد سليح شما كارگر            بدان جوشن و خود و پولاد بر
         همان اسبش از باد دارد نژاد            بدل همچو شير و برفتن چو باد
         كسى را كه يزدان ندادست فر            نباشدش با چنگ او پاى و پر
         همان با شما او نيايد بجنگ            ز فرّ و نژاد خود آيدش ننگ‏
         نبيره فريدون و پور قباد            دو جنگى بود يك دل و يك نهاد
         بسوزم برو تيره جان پدرش            چو كاوس را سوخت او بر پسرش‏
         دليران و شيران ايران زمين            همه شاه را خواندند آفرين‏
                        [ پاسخ فرستادن كى‏خسرو افراسياب را]
          بفرمود تا قارن نيك خواه            شود باز و پاسخ گزارد ز شاه‏
         كه اين كار ما دير و دشوار گشت            سخنها ز اندازه اندر گذشت‏
                        شاهنامه، ص: 552
         هنر يافته مرد سنگى بجنگ            نجويد گه رزم چندين درنگ‏
         كنون تا خداوند خورشيد و ماه            كرا شاد دارد بدين رزمگاه‏
         نخواهم ز تو اسب و دينار و گنج            كه بر كس نماند سراى سپنج‏
         بزور جهان آفرين كردگار            بديهيم كاوس پروردگار
         كه چندان نمانم شما را زمان            كه بر گُل جهد تند باد خزان‏
         بدان خواسته نيست ما را نياز            كه از جور و بيدادى آمد فراز
         كرا پشت گرمى بيزدان بود            هميشه دل و بخت خندان بود
         بر و بوم و گنج و سپاهت مراست            همان تخت و زرّين كلاهت مراست‏
         پشنگ آمد و خواست از من نبرد            زره دار بى‏لشكر و دار و برد
         سپيده دمان هست مهمان من            بخنجر ببيند سر افشان من‏
         كسى را نخواهم ز ايران سپاه            كه با او بگردد بآوردگاه‏
         من و شيده و دشت و شمشير تيز            بر آرم بفرجام ازو رستخيز
         گر ايدونك پيروز گردم بجنگ            نسازم برين سان كه گفتى درنگ‏
         مبارز خروشان كنيم از دو روى            ز خون دشت گردد پر از رنگ و بوى‏
         از ان پس يلان را همه همگروه            بجنگ اندر آريم بر سان كوه‏
         چو اين گفته باشى بشيده بگوى            كه اى كم خرد مهتر كامجوى‏
         نه تنها تو ايدر بكام آمدى            نه بر جستن ننگ و نام آمدى‏
         نه از بهر پيغام افراسياب            كه كردار بد كرد بر تو شتاب‏
         جهاندارت انگيخت از انجمن            ستودانت ايدر بود هم كفن‏
         گزند آيدت زان سر بى‏گزند            كه از تن بريدند چون گوسفند
         بيامد دمان قارن از نزد شاه            بنزديكى آن درفش سياه‏
         سخن هر چه بشنيد با او بگفت            نماند ايچ نيك و بد اندر نهفت‏
         بشد شيده نزديك افراسياب            دلش چون بر آتش نهاده كباب‏
         ببد شاه تركان ز پاسخ دژم            غمى گشت و بر زد يكى تيز دم‏
         از آن خواب كز روزگار دراز            بديد و ز هر كس همى داشت راز
         سرش گشت گردان و دل پر نهيب            بدانست كآمد بتنگى نشيب‏
         بدو گفت فردا بدين رزمگاه            ز افگنده مردان نيابند راه‏
         بشيده چنين گفت كز بامداد            مكن تا دو روز اى پسر جنگ ياد
         بدين رزم بشكست گويى دلم            بر آنم كه دل راز تن بگسلم‏
         پسر گفت كاى شاه تركان و چين            دل خويش را بد مكن روز كين‏
         چو خورشيد فردا بر آرد درفش            درفشان كند روى چرخ بنفش‏
         من و خسرو و دشت آوردگاه            برانگيزم از شاه گرد سپاه‏
                        [ رزم كى‏خسرو با شيده پسر افراسياب‏]
          چو روشن شد آن چادر لاژورد            جهان شد بكردار ياقوت زرد
         نشست از بر اسب جنگى پشنگ            ز باد جوانى سرش پر ز جنگ‏
         بجوشن بپوشيد روشن برش            ز آهن كلاه كيان بر سرش‏
         درفشش يكى ترك جنگى بچنگ            خرامان بيامد بسان پلنگ‏
         چو آمد بنزديك ايران سپاه            يكى نامدارى بشد نزد شاه‏
                        شاهنامه، ص: 553
         كه آمد سوارى ميان دو صف            سر افراز و جوشان و تيغى بكف‏
         بخنديد ازو شاه و جوشن بخواست            درفش بزرگى بر آورد راست‏
         يكى ترگ زرّين بسر بر نهاد            درفشش برهّام گودرز داد
         همه لشكرش زار و گريان شدند            چو بر آتش تيز بريان شدند
         خروشى بر آمد كه اى شهريار            بآهن تن خويش رنجه مدار
         شهان را همه تخت بودى نشست            كه بر كين كمر بر ميان تو بست‏
         كه جز خاك تيره نشستن مباد            بهيچ آرزو كام و دستش مباد
         سپهدار با جوشن و گرز و خود            بلشكر فرستاد چندى درود
         كه يك تن مجنبيد زين رزمگاه            چپ و راست و قلب و جناح سپاه‏
         نبايد كه جويد كسى جنگ و جوش            برهّام گودرز داريد گوش‏
         چو خورشيد بر چرخ گردد بلند            ببينيد تا بر كه آيد گزند
         شما هيچ دل را مداريد تنگ            چنينست آغاز و فرجام جنگ‏
         گهى بر فراز و گهى در نشيب            گهى شادكامى گهى در نهيب‏
         بر انگيخت شبرنگ بهزاد را            كه دريافتى روز تگ باد را
         ميان بسته با نيزه و خود و گبر            همى گرد اسبش بر آمد بابر
         ميان دو صف شيده او را بديد            يكى باد سرد از جگر بركشيد
         بدو گفت پور سياوش رد            توى اى پسنديده پر خرد
         نبيره جهاندار توران سپاه            كه سايد همى ترگ بر چرخ ماه‏
         جز آنى كه بر تو گمانى برد            جهان ديده‏يى كو خرد پرورد
         اگر مغز بوديت با خال خويش            نكردى چنين جنگ را دست پيش‏
         اگر جنگ جويى ز پيش سپاه            برو دور بگزين يكى رزمگاه‏
         كز ايران و توران نبينند كس            نخواهيم ياران فرياد رس‏
         چنين داد پاسخ بدو شهريار            كه اى شير درنده در كار زار
         منم داغ دل پور آن بى‏گناه            سياوش كه شد كشته بر دست شاه‏
         بدين دشت از ايران بكين آمدم            نه از بهر گاه و نگين آمدم‏
         ز پيش پدر چون كه برخاستى            ز لشكر نبرد مرا خواستى‏
         مرا خواستى كس نبودى روا            كه پيشت فرستادمى ناسزا
         كنون آرزو كن يكى رزمگاه            بديدار دور از ميان سپاه‏
         نهادند پيمان كه از هر دو روى            بيارى نيايد كسى كينه‏جوى‏
         هم اينها كه دارند با ما درفش            ز بد روى ايشان نگردد بنفش‏
         برفتند هر دو ز لشكر بدور            چنانچون شود مرد شادان بسور
         بيابان كه آن از در رزم بود            بدانجايگه مرز خوارزم بود
         رسيدند جايى كه شير و پلنگ            بدان شخّ بى‏آب ننهاد چنگ‏
         نپرّيد بر آسمانش عقاب            ازو بهره شخّ و بهرى سراب‏
         نهادند آوردگاهى بزرگ            دو اسب و دو جنگى بسان دو گرگ‏
         سواران چو شيران آخته زهار            كه باشند پر خشم روز شكار
         بگشتند با نيزه‏هاى دراز            چو خورشيد تابنده گشت از فراز
                        شاهنامه، ص: 554
         نماند ايچ بر نيزه‏هاشان سنان            پر از آب برگستوان و عنان‏
         برومى عمود و بشمشير و تير            بگشتند با يكديگر ناگزير
         زمين شد ز گرد سواران سياه            نگشتند سير اندر آوردگاه‏
         چو شيده دل و زور خسرو بديد            ز مژگان سرشكش برخ بر چكيد
         بدانست كان فرّه ايزديست            ازو بر تن خويش بايد گريست‏
         همان اسبش از تشنگى شد غمى            بنيروى مرد اندر آمد كمى‏
         چو درمانده شد با دل انديشه كرد            كه گر شاه را گويم اندر نبرد
         بيا تا بكشتى پياده شويم            ز خوى هر دو آهار داده شويم‏
         پياده نگردد كه عار آيدش            ز شاهى تن خويش خوار آيدش‏
         بدين چاره‏گر زو نيابم رها            شدم بى‏گمان در دم اژدها
         بدو گفت شاها بتيغ و سنان            كند هر كسى جنگ و پيچد عنان‏
         پياده به آيد كه جوييم جنگ            بكردار شيران بيازيم چنگ‏
         جهاندار خسرو هم اندر زمان            بدانست انديشه بد گمان‏
         بدل گفت كين شير با زور و چنگ            نبيره فريدون و پور پشنگ‏
         گر آسوده گردد تن آسان كند            بسى شير دل را هراسان كند
         اگر من پياده نگردم بجنگ            به ايرانيان بر كند جاى تنگ‏
         بدو گفت رهّام كاى تاجور            بدين كار ننگى مگردان گهر
         چو خسرو پياده كند كارزار            چه بايد برين دشت چندين سوار
         اگر پاى بر خاك بايد نهاد            من از تخم كشواد دارم نژاد
         بمان تا شوم پيش او جنگ ساز            نه شاه جهاندار گردن فراز
         برهّام گفت آن زمان شهريار            كه اى مهربان پهلوان سوار
         چو شيده دلاور ز تخم پشنگ            چنان دان كه با تو نيايد بجنگ‏
         ترا نيز با رزم او پاى نيست            بتركان چنو لشكر آراى نيست‏
         يكى مرد جنگى فريدون نژاد            كه چون او دلاور ز مادر نزاد
         نباشد مرا ننگ رفتن بجنگ            پياده بسازيم جنگ پلنگ‏
         و زان سو بر شيده شد ترجمان            كه دورى گزين از بد بد گمان‏
         جز از بازگشتن ترا راى نيست            كه با جنگ خسرو ترا پاى نيست‏
         بهنگام كردن ز دشمن گريز            به از كشتن و جستن رستخيز
         بدان نامور ترجمان شيده گفت            كه آورد مردان نشايد نهفت‏
         چنان دان كه تا من ببستم كمر            همى بر فرازم بخورشيد سر
         بدين زور و اين فره و دستبرد            نديدم بآوردگه نيز گرد
         و ليكن ستودان مرا از گريز            به آيد چو گيرم بكارى ستيز
         هم از گردش چرخ بر بگذريم            و گر ديده اژدها بسپرم‏
         گر ايدر مرا هوش بر دست اوست            نه دشمن ز من باز دارد نه دوست‏
         ندانم من اين زور مردى ز چيست            برين نامور فرّه ايزديست‏
         پياده مگر دست يابم بدوى            بپيكار خون اندر آرم بجوى‏
         بشيده چنين گفت شاه جهان            كه اى نامدار از نژاد مهان‏
                        شاهنامه، ص: 555
         ز تخم كيان بى‏گمان كس نبود            كه هرگز پياده نبرد آزمود
         و ليكن ترا گر چنينست كام            نپيچم ز راى تو هرگز لگام‏
                        [ كشته شدن شيده بر دست خسرو]
          فرود آمد از اسب شبرنگ شاه            ز سر برگرفت آن كيانى كلاه‏
         برهام داد آن گرانمايه اسب            پياده بيامد چو آذرگشسب‏
         پياده چو از دور ديدش پشنگ            فرود آمد از باره جنگى پلنگ‏
         بهامون چو پيلان برآويختند            همى خاك با خون برآميختند
         چو شيده بديد آن بر و برز شاه            همان ايزدى فرّ و آن دستگاه‏
         همى جست كآيد مگر زو رها            كه چون سر بشد تن نيارد بها
         چو آگاه شد خسرو از راى اوى            و زان زور و آن برز بالاى اوى‏
         گرفتش بچپ گردن و راست پشت            برآورد و زد بر زمين بر درشت‏
         همه مهره پشت او همچو نى            شد از درد ريزان و بگسست پى‏
         يكى تيغ تيز از ميان بركشيد            سراسر دل نامور بردريد
         برو كرد جوشن همه چاك چاك            همى ريخت بر تارك از درد خاك‏
         برهّام گفت اين بد بدسگال            دلير و سبكسر مرا بود خال‏
         پس از كشتنش مهربانى كنيد            يكى دخمه خسروانى كنيد
         تنش را بمشك و عبير و گلاب            بشوييد مغزش بكافور ناب‏
         بگردنش بر طوق مشكين نهيد            كله بر سرش عنبر آگين نهيد
         نگه كرد پس ترجمانش ز راه            بديد آن تن نامبردار شاه‏
         كه با خون از آن ريگ برداشتند            سوى لشكر شاه بگذاشتند
         بيامد خروشان بنزديك شاه            كه اى نامور دادگر پيشگاه‏
         يكى بنده بودم مر او را نوان            نه جنگى سوارى و نه پهلوان‏
         بمن بر ببخشاى شاها بمهر            كه از جان تو شاد بادا سپهر
         بدو گفت شاه آنچ ديدى ز من            نيا را بگو اندر آن انجمن‏
         زمين را ببوسيد و كرد آفرين            بسيچيد ره سوى سالار چين‏
         و زان دشت كى‏خسرو كينه جوى            سوى لشكر خويش بنهاد روى‏
         خروشى برآمد ز ايران سپاه            كه بخشايش آورد خورشيد و ماه‏
         بيامد همانگاه گودرز و گيو            چو شيدوش و رستم چو گرگين نيو
         همه بوسه دادند پيشش زمين            بسى شاه را خواندند آفرين‏
         و زان روى تركان دو ديده براه            كه شيده كى آيد ز آوردگاه‏
         سوارى همى شد بران ريگ نرم            برهنه سر و ديده پر ز خون گرم‏
         بيامد بنزديك افراسياب            دل از درد خسته دو ديده پر آب‏
         بر آورد پوشيده راز از نهفت            همه پيش سالار تركان بگفت‏
         جهاندار گشت از جهان نااميد            بكند آن چو كافور موى سپيد
         بسر بر پراگند ريگ روان            ز لشكر برفت آنك بد پهلوان‏
         رخ شاه تركان هر آن كس كه ديد            برو جامه و دل همه بردريد
         چنين گفت با مويه افراسياب            كزين پس نه آرام جويم نه خواب‏
         مرا اندرين سوگ يارى كنيد            همه تن بتن سوگوارى كنيد 
                        شاهنامه، ص: 556
         نه بيند سر تيغ ما را نيام            نه هرگز بوم زين سپس شادكام‏
         ز مردم شمر ار ز دام و دده            دلى كو نباشد بدرد آژده‏
         مبادا بدان ديده در آب و شرم            كه از درد ما نيست پر خون گرم‏
         از آن ماه ديدار جنگى سوار            از آن سرو بن بر لب جويبار
         همى ريخت از ديده خونين سرشك            ز دردى كه درمان نداند پزشك‏
         همه نامداران پاسخ‏گزار            زبان برگشادند بر شهريار
         كه اين دادگر بر تو آسان كناد            بد انديش را دل هراسان كناد
         ز ما نيز يك تن نسازد درنگ            شب و روز بر درد و كين پشنگ‏
         سپه را همه دل خروشان كنيم            باوردگه بر سر افشان كنيم‏
         ز خسرو نبد پيش ازين كينه چيز            كنون كينه بر كين بيفزود نيز
         سپه دل شكسته شد از بهر شاه            خروشان و جوشان همه رزمگاه‏
                        [ رزم دو سپاه به انبوه‏]
          چو خورشيد بر زد سر از برج گاو            ز هامون بر آمد خروش چكاو
         تبيره برآمد ز هر دو سراى            همان ناله بوق با كرّ ناى‏
         ز گردان شمشير زن سى هزار            بياورد جهن از در كارزار
         چو خسرو بر آن گونه بر ديدشان            بفرمود تا قارن كاويان‏
         ز قلب سپاه اندر آمد چو كوه            ازو گشت جهن دلاور ستوه‏
         سوى راست گستهم نوذر چو گرد            بيامد دمان با درفش نبرد
         جهان شد ز گرد سواران بنفش            زمين پر سپاه و هوا پر درفش‏
         بجنبيد خسرو ز قلب سپاه            هم افراسياب اندران رزمگاه‏
         بپيوست جنگى كزان سان نشان            ندادند گردان گردنكشان‏
         بكشتند چندان ز توران سپاه            كه درياى خون گشت آوردگاه‏
         چنين بود تا آسمان تيره گشت            همان چشم جنگاوران خيره گشت‏
         چو پيروز شد قارن رزم زن            بجهن دلير اندر آمد شكن‏
         چو بر دامن كوه بنشست ماه            يلان بازگشتند ز آوردگاه‏
         از ايرانيان شاد شد شهريار            كه چيره شدند اندران كارزار
         همه شب همى جنگ را ساختند            بخواب و بخوردن نپرداختند
         چو بر زد سر از چنگ خرچنگ هور            جهان شد پر از جنگ و آهنگ و شور
         سپاه دو كشور كشيدند صف            همه جنگ را بر لب آورده كف‏
         سپهدار ايران ز پشت سپاه            بشد دور با كهترى نيك خواه‏
         چو لختى بيامد پياده ببود            جهان آفرين را فراوان ستود
         بماليد رخ را بران تيره خاك            چنين گفت كاى داور داد و پاك‏
         تو دانى كزو من ستم ديده‏ام            بسى روز بد را پسنديده‏ام‏
         مكافات كن بد كنش را بخون            تو باشى ستم ديده را رهنمون‏
         و ز ان جايگه با دلى پر ز غم            پر از كين سر از تخمه زادشم‏
         بيامد خروشان بقلب سپاه            بسر بر نهاد آن خجسته كلاه‏
         خروش آمد و ناله گاو دم            دم ناى رويين و رويينه خم‏
         و زان روى لشكر بكردار كوه            برفتند جوشان گروها گروه‏
                        شاهنامه، ص: 557
         سپاهى بكردار درياى آب            بقلب اندرون جهن و افراسياب‏
         چو هر دو سپاه اندر آمد ز جاى            تو گفتى كه دارد در و دشت پاى‏
         سيه شد ز گرد سپاه آفتاب            ز پيكان الماس و پرّ عقاب‏
         ز بس ناله بوق و گرد سپاه            ز بانگ سواران در آن رزمگاه‏
         همى آب گشت آهن و كوه و سنگ            بدريا نهنگ و بهامون پلنگ‏
         زمين پر ز جوش و هوا پر خروش            هژبر ژيان را بدريد گوش‏
         جهان سر بسر گفتى از آهنست            و گر آسمان بر زمين دشمنست‏
         بهر جاى بر توده چون كوه كوه            ز گردان ايران و توران گروه‏
         همه ريگ ارمان سر و دست و پاى            زمين را همى دل بر آمد ز جاى‏
         همه بوم شد زير نعل اندرون            چو كرباس آهار داده بخون‏
         و ز ان پس دليران افراسياب            برفتند بر سان كشتى بر آب‏
         بصندوق پيلان نهادند روى            كجا ناوك انداز بود اندروى‏
         حصارى بد از پيل پيش سپاه            برآورده بر قلب و بر بسته راه‏
         ز صندوق پيلان بباريد تير            برآمد خروشيدن دار و گير
         برفتند گردان نيزه وران            هم از قلب لشكر سپاهى گران‏
         نگه كرد افراسياب از دو ميل            بدان لشكر و جنگ و صندوق و پيل‏
         همه ژنده پيلان و لشكر براند            جهان تيره شد روشنايى نماند
         خروشيد كاى نامداران جنگ            چه داريد بر خويشتن جاى تنگ‏
         ممانيد بر پيش صندوق و پيل            سپاهست بيكار بر چند ميل‏
         سوى ميمنه ميسره بر كشيد            ز قلب و ز صندوق برتر كشيد
         بفرمود تا جهن رزم آزماى            رود با تگينان لشكر ز جاى‏
         برد دو هزار آزموده سوار            همه نيزه‏دار از در كارزار
         بر ميسره شير جنگى طبرد            بشد تيز با نامداران گرد
         چو كى‏خسرو آن رزم تركان بديد            كه خورشيد گشت از جهان ناپديد
         سوى آوه و سمكنان كرد روى            كه بودند شيران پرخاش جوى‏
         بفرمود تا بر سوى ميسره            بتابند چون آفتاب از بره‏
         برفتند با نامور ده هزار            زره‏دار با گرزه گاو سار
         بشماخ سورى بفرمود شاه            كه از نامداران ايران سپاه‏
         گزين كن ز جنگ آوران ده هزار            سواران گرد از در كارزار
         ميان دو صف تيغها بركشيد            مبينيد كس را سر اندر كشيد
         دو لشكر برينسان برآويختند            چنان شد كه گفتى برآميختند
         چكاچاك برخاست از هر دو روى            ز پرخاش خون اندر آمد بجوى‏
         چو برخاست گرد از چپ و دست راست            جهاندار خفتان رومى بخواست‏
         بيك سو كشيدند صندوق پيل            جهان شد بكردار درياى نيل‏
         بجنبيد با رستم از قبلگاه            منوشان خوزان لشكر پناه‏
         بر آمد خروشيدن بوق و كوس            بيك دست خسرو سپهدار طوس‏
         بياراسته كاويانى درفش            همه پهلوانان زرينه كفش‏
                        شاهنامه، ص: 558
         بدرد دل از جاى برخاستند            چپ شاه لشكر بياراستند
         سوى راستش رستم كينه جوى            زواره برادرش بنهاد روى‏
         جهان ديده گودرز كشوادگان            بزرگان بسيار و آزادگان‏
         ببودند بر دست رستم بپاى            زرسب و منوشان فرخنده راى‏
         بر آمد ز آوردگه گير و دار            نديدند ز آنگونه كس كارزار
         همه ريگ پر خسته و كشته بود            كسى را كجا روز برگشته بود
         ز بس كشته بر دشت آوردگاه            همى راندند اسب بر كشته گاه‏
         بيابان بكردار جيحون ز خون            يكى بى‏سر و ديگرى سرنگون‏
         خروش سواران و اسبان ز دشت            ز بانگ تبيره همى بر گذشت‏
         دل كوه گفتى بدرّد همى            زمين با سواران بپرّد همى‏
         سر بى‏تنان و تن بى‏سران            چرنگيدن گرزهاى گران‏
         درخشيدن خنجر و تيغ تيز            همى جست خورشيد راه گريز
         بدست منوچهر بر ميمنه            كهيلا كه صد شير بد يك تنه‏
         جرنجاش بر ميسره شد تباه            بدست فريبرز كاوس شاه‏
         يكى باد و ابرى سوى نيمروز            بر آمد رخ هور گيتى فروز
         تو گفتى كه ابرى برآمد سياه            بباريد خون اندر آوردگاه‏
         بپوشيد و روى زمين تيره گشت            همى ديده از تيرگى خيره گشت‏
         بدانگه كه شد چشمه سوى نشيب            دل شاه تركان بجست از نهيب‏
         ز جوش سواران هر كشورى            ز هر مرز و هر بوم و هر مهترى‏
         سواران شمشير زن سى هزار            گزيده سواران خنجرگزار
         دگرگونه جوشن دگرگون درفش            جهانى شده سرخ و زرد و بنفش‏
         نگه كرد گرسيوز از پشت شاه            بجنگ اندر آورد يك سر سپاه‏
         سپاهى فرستاد بر ميمنه            گرانمايگان يك دل و يك تنه‏
         سوى ميسره همچنين لشكرى            پراگنده بر هر سويى مهترى‏
         سواران جنگاوران سى هزار            گزيده همه از در كارزار
         چو گرسيوز از پشت لشكر برفت            بپيش برادر خراميد تفت‏
         برادر چو روى برادر بديد            بنيرو شد و لشكر اندر كشيد
         برآمد ز لشكر ده و دار و گير            بپوشيد روى هوا را بتير
         چو خورشيد را پشت باريك شد            ز ديدار شب روز تاريك شد
         فريبنده گرسيوز پهلوان            بيامد بپيش برادر نوان‏
         كه اكنون ز گردان كه جويد نبرد            زمين پر ز خون آسمان پر ز گرد
         سپه بازكش چون شب آمد مكوش            كه اكنون بر آيد ز تركان خروش‏
         تو در جنگ باشى سپه در گريز            مكن با تن خويش چندين ستيز
         دل شاه تركان پر از خشم و جوش            ز تندى نبودش بگفتار گوش‏
         بر انگيخت اسب از ميان سپاه            بيامد دمان با درفش سياه‏
         از ايرانيان چند نامى بكشت            چو خسرو بديد اندر آمد بپشت‏
         دو شاه دو كشور چنين كينه دار            برفتند با خوار مايه سوار
                        شاهنامه، ص: 559
         نديدند گرسيوز و جهن روى            كه او پيش خسرو شود رزمجوى‏
         عنانش گرفتند و برتافتند            سوى ريگ آموى بشتافتند
         چنو باز گشت استقيلا چو گرد            بيامد كه با شاه جويد نبرد
         دمان شاه ايلا بپيش سپاه            يكى نيزه زد بر كمرگاه شاه‏
         نبد كارگر نيزه بر جوشنش            نه ترس آمد اندر دل روشنش‏
         چو خسرو دل و زور او را بديد            سبك تيغ تيز از ميان بر كشيد
         بزد بر ميانش بدو نيم كرد            دل برز ايلا پر از بيم كرد
         سبك برز ايلا چو آن زخم شاه            بديد آن دل و زور و آن دستگاه‏
         بتاريكى اندر گريزان برفت            همى پوست بر تنش گفتى بكفت‏
         سپه چون بديدند زو دستبرد            بآوردگه بر نماند ايچ گرد
         بر افراسياب آن سخن مرگ بود            كجا پشت خود را بديشان نمود
         ز تورانيان او چو آگاه شد            تو گفتى برو روز كوتاه شد
         چو آوردگه خوار بگذاشتند            بفرمود تا بانگ برداشتند
         كه اين شير مردى ز زنگ شبست            مرا بازگشتن ز تنگ شبست‏
         گر ايدونك امروز يكبار باد            ترا جست و شادى ترا در گشاد
         چو روشن كند روز روى زمين            درفش دلافروز ما را ببين‏
         همه روى ايران چو دريا كنيم            ز خورشيد تابان ثريا كنيم‏
         دو شاه و دو كشور چنان رزمساز            بلشكرگه خويش رفتند باز
                        [ گريختن افراسياب‏]
          چو نيمى ز تيره شب اندر گذشت            سپهر از بر كوه ساكن بگشت‏
         سپهدار تركان بنه بر نهاد            سپه را همه ترگ و جوشن بداد
         طلايه بفرمود تا ده هزار            بود ترك برگستوانور سوار
         چنين گفت با لشكر افراسياب            كه من چون گذر يابم از رود آب‏
         دمادم شما از پسم بگذريد            بجيحون و زورق زمان مشمريد
         شب تيره با لشكر افراسياب            گذر كرد از آموى و بگذاشت آب‏
         همه روى كشور به بى‏راه و راه            سراپرده و خيمه بد بى‏سپاه‏
         سپيده چو از باختر بردميد            طلايه سپه را بهامون نديد
         بيامد بمژده بر شهريار            كه پردخته شد شاه زين كارزار
         همه دشت خيمه‏ست و پرده سراى            ز دشمن سوارى نبينم بجاى‏
         چو بشنيد خسرو دوان شد بخاك            نيايش كنان پيش يزدان پاك‏
         همى گفت كاى روشن كردگار            جهاندار و بيدار و پروردگار
         تو دادى مرا فرّ و ديهيم و زور            تو كردى دل و چشم بد خواه كور
         ز گيتى ستمكاره را دور كن            ز بيمش همه ساله رنجور كن‏
         چو خورشيد زرّين سپر برگرفت            شب آن شعر پيروزه بر سر گرفت‏
         جهاندار بنشست بر تخت عاج            بسر برنهاد آن دلافروز تاج‏
         نيايش كنان پيش او شد سپاه            كه جاويد باد اين سزاوار گاه‏
         شد اين لشكر از خواسته بى‏نياز            كه از لشكر شاه چين ماند باز
         همى گفت هر كس كه اينت فسوس            كه او رفت با لشكر و بوق و كوس‏ 
                        شاهنامه، ص: 560
         شب تيره از دست پر مايگان            بشد نامدارى چنين رايگان‏
         بديشان چنين گفت بيدار شاه            كه اى نامداران ايران سپاه‏
         چو دشمن بود شاه را كشته به            گر آوار از جنگ برگشته به‏
         چو پيروز گر دادمان فرّهى             بزرگى و ديهيم شاهنشهى‏
         ز گيتى ستايش مر او را كنيد            شب آيد نيايش مر او را كنيد
         كه آن را كه خواهد كند شور بخت            يكى بى‏هنر برنشاند بتخت‏
         ازين كوشش و پرسشت راى نيست            كه با داد او بنده را پاى نيست‏
         بباشم بدين رزمگه پنج روز            ششم روز هرمزد گيتى فروز
         برايد برانيم ز ايدر سپاه            كه او كين فزايست و ما كينه‏خواه‏
         بدين پنج روز اندرين رزمگاه            همى كشته جستند ز ايران سپاه‏
         بشستند ايرانيان را ز گرد            سزاوار هر يك يكى دخمه كرد
                        [ پيروز نامه نوشتن كى‏خسرو به كاوس‏]
          بفرمود تا پيش او شد دبير            بياورد قرطاس و مشك و عبير
         نبشتند نامه بكاوس شاه            چنانچون سزا بود زان رزمگاه‏
         سر نامه كرد از نخست آفرين            ستايش سزاى جهان آفرين‏
         دگر گفت شاه جهانبان من            پدر وار لرزيده بر جان من‏
         بزرگيش با كوه پيوسته باد            دل بدسگالان او خسته باد
         رسيدم ز ايران بريگ فرب            سه جنگ گران كرده شد در سه شب‏
         شمار سواران افراسياب            نبيند خردمند هرگز بخواب‏
         بريده چو سيصد سر نامدار            فرستادم اينك بر شهريار
         برادر بد و خويش و پيوند اوى            گرامى بزرگان و فرزند اوى‏
         و زان نامداران بسته دويست            كه صد شير با جنگ هر يك يكيست‏
         همه رزم بر دشت خوارزم بود            ز چرخ آفرين بر چنان رزم بود
         برفت او و ما از پس اندر دمان            كشيديم تا بر چه گردد زمان‏
         برين رزمگاه آفرين باد گفت            همه ساله با اختر نيك جفت‏
         نهادند بر نامه مهرى ز مشك            از آن پس گذر كرد بر ريگ خشك‏
                        [ رسيدن افراسياب به گنگ‏دژ]
          چو زان روى جيحون شد افراسياب            چو باد دمان تيز بگذاشت آب‏
         بپيش سپاه قراخان رسيد            همى گفت هر كس ز جنگ آنچ ديد
         سپهدار تركان چه مايه گريست            بران هر كس كه از تخمه او بزيست‏
         ز بهر گرانمايه فرزند خويش            بزرگان و خويشان و پيوند خويش‏
         خروشى بر آمد تو گفتى كه ابر            همى خون چكاند ز چشم هژبر
         همى بودش اندر بخارا درنگ            همى خواست كآيند شيران بجنگ‏
         از آن پس چو گشت انجمن آنچ ماند            بزرگان برتر منش را بخواند
         چو گشتند پر مايگان انجمن            ز لشكر هر آن كس كه بد راى زن‏
         زبان برگشادند بر شهريار            چو بيچاره شدشان دل از كارزار
         كه از لشكر ما بزرگان كه بود            گذشتند و زيشان دل ما شخود
         همانا كه از صد نماندست بيست            بران رفتگان بر ببايد گريست‏
         كنون ما دل از گنج و فرزند خويش            گسستيم چندى ز پيوند خويش‏
                        شاهنامه، ص: 561
         بدان روى جيحون يكى رزمگاه            بكرديم زان پس كه فرمود شاه‏
         ز بى‏دانشى آنچ آمد بروى            تو دانى كه شاهى و ما چاره جوى‏
         گر ايدونك روشن بود راى شاه            از ايدر بچاچ اندر آرد سپاه‏
         چو كى‏خسرو آيد بكين خواستن            ببايد ترا لشكر آراستن‏
         چو شاه اندرين كار فرمان برد            ز گلزرّيون نيز هم بگذرد
         بباشد بآرام ببهشت گنگ            كه هم جاى جنگست و جاى درنگ‏
         برين بر نهادند يك سر سخن            كسى راى ديگر نيفگند بن‏
         برفتند يك سر بگلزرّيون             همه ديده پر آب و دل پر ز خون‏
         بگلزرّيون شاه توران سه روز            ببود و براسود با باز و يوز
         برفتند زان جايگه سوى گنگ            بجايى نبودش فراوان درنگ‏
         يكى جاى بود آن بسان بهشت            گلش مشك سارا بد و زرّ خشت‏
         بدان جايگه شاد و خندان بخفت            تو گفتى كه با ايمنى گشت جفت‏
         سپه خواند از هر سوى بى‏كران            بزرگان گردنكش و مهتران‏
         مى و گلشن و بانگ چنگ و رباب            گل و سنبل و رطل و افراسياب‏
         همى بود تا بر چه گردد جهان            بدين آشكارا چه دارد نهان‏
                        [ گذشتن خسرو به جيحون‏]
          چو كى‏خسرو آمد برين روى آب            ازو دور شد خورد و آرام و خواب‏
         سپه چون گذر كرد زان سوى رود            فرستاد زان پس بهر كس درود
         كزين آمدن كس مداريد باك            بخواهيد ما را ز يزدان پاك‏
         گرانمايه گنجى بدرويش داد            كسى را كزو شاد بد بيش داد
         و ز آنجا بيامد سوى شهر سغد            يكى نو جهان ديد رسته ز چغد
         ببخشيد گنجى بران شهر نيز            همى خواست كآباد گردد بچيز
         بهر منزلى زينهارى سوار            همى آمدندى بر شهريار
         ازان پس چو آگاهى آمد بشاه            ز گنگ و ز افراسياب و سپاه‏
         كه آمد بنزديك او گلگله            ابا لشكرى چون هژبر يله‏
         كه از تخم تورست پر كين و درد            بجويد همى روزگار نبرد
         فرستاد بهرى ز گردان بچاج            كه جويد همى تخت تركان و تاج‏
         سپاهى بسوى بيابان سترگ            فرستاد سالار ايشان طورگ‏
         پذيرفت زين هر يكى جنگ شاه            كه بر نامداران ببندند راه‏
         جهاندار كى‏خسرو آن خوار داشت            خرد را بانديشه سالار داشت‏
         سپاهى كه از بردع و اردبيل            بيامد بفرمود تا خيل خيل‏
         بيايند و بر پيش او بگذرند            رد و موبد و مرزبان بشمرند
         برفتند و سالارشان گستهم            كه در جنگ شيران نبودى دژم‏
         همان گفت تا لشكر نيمروز            برفتند با رستم نيوسوز
         بفرمود تا بر هيونان مست            نشينند و گيرند اسبان بدست‏
         بسغد اندرون بود يك ماه شاه            همه سغد شد شاه را نيك خواه‏
         سپه را درم داد و آسوده كرد            همى جست هنگام روز نبرد
         هر آن كس كه بود از در كارزار            بدانست نيرنگ و بند حصار
                        شاهنامه، ص: 562
         بياورد و با خويشتن يار كرد            سر بد كنش پر ز تيمار كرد
         و زان جايگه گردن افراخته            كمر بسته و جنگ را ساخته‏
         ز سغد كشانى سپه بر گرفت            جهانى درو مانده اندر شگفت‏
         خبر شد بتركان كه آمد سپاه            جهانجوى كى‏خسرو كينه خواه‏
         همه سوى دژها نهادند روى            جهان شد پر از جنبش و گفت و گوى‏
         بلشكر چنين گفت پس شهريار            كه امروز به گونه شد كارزار
         ز تركان هر آن كس كه فرمان كند            دل از جنگ جستن پشيمان كند
         مسازيد جنگ و مريزيد خون            مباشيد كس را ببد رهنمون‏
         و گر جنگ جويد كسى با سپاه            دل كينه دارش نيايد براه‏
         شما را حلالست خون ريختن            بهر جاى تاراج و آويختن‏
         بره بر خورشها مداريد تنگ            مداريد كين و مسازيد جنگ‏
         خروشى بر آمد ز پيش سپاه            كه گفتى بدرّد همى چرخ و ماه‏
         سواران بدژها نهادند روى            جهان شد پر از غلغل و گفت و گوى‏
         هر آن كس كه فرمان بجا آوريد            سپاه شهنشه بدو ننگريد
         هر آن كو برون شد ز فرمان شاه            سرانشان بريدند يك سر سپاه‏
         ز تركان كس از بيم افراسياب            لب تشنه نگذاشتندى بر آب‏
         و گر باز ماندى كسى زين سپاه            تن بى‏سرش يافتندى براه‏
         دليران بدژها نهادند روى            بهر دژ كه بودى يكى جنگجوى‏
         شدى باره دژ هم آنگاه پست            نماندى در و بام و جاى نشست‏
         غلام و پرستنده و چارپاى            نماندى بد و نيك چيزى بجاى‏
         برين گونه فرسنگ بر صد گذشت            نه دژ ماند آباد جايى نه دشت‏
         چو آورد لشكر بگلزرّيون             بهر سو بگرديد با رهنمون‏
         جهان ديد بر سان باغ بهار            در و دشت و كوه و زمين پر نگار
         همه كوه نخچير و هامون درخت            جهان از در مردم نيك بخت‏
         طلايه فرستاد و كار آگهان            بدان تا نماند بدى در نهان‏
         سرا پرده شهريار جهان            كشيدند بر پيش آب روان‏
         جهاندار بر تخت زرّين نشست            خود و نامداران خسرو پرست‏
         شبى كرد جشنى كه تا روز پاك            همى مرده بر خاست از تيره خاك‏
         و زان سوى گنگ اندر افراسياب            برخشنده روز و بهنگام خواب‏
         همى گفت با هرك بد كاردان            بزرگان بيدار و بسيار دان‏
         كه اكنون كه دشمن ببالين رسيد            بگنگ اندرون چون توان آرميد
         همه برگشادند گويا زبان            كه اكنون كه نزديك شد بد گمان‏
         جز از جنگ چيزى نبينيم راه            زبونى نه خوبست و چندين سپاه‏
         بگفتند و ز پيش برخاستند            همه شب همى لشكر آراستند
                        [ رزم كردن كى‏خسرو بار ديگر با افراسياب‏]
          سپيده دمان گاه بانگ خروس            ز درگاه برخاست آواى كوس‏
         سپاهى بهامون بيامد ز گنگ            كه بر مور و بر پشّه شد راه تنگ‏
         چو آمد بنزديك گلزريون            زمين شد بسان كه بيستون‏
                        شاهنامه، ص: 563
         همى لشكر آمد سه روز و سه شب            جهان شد پر آشوب جنگ و جلب‏
         كشيدند بر هفت فرسنگ نخ            فزون گشت مردم ز مور و ملخ‏
         چهارم سپه بركشيدند صف            ز دريا بر آمد بخورشيد تف‏
         بقلب اندر افراسياب و ردان            سواران گردنكش و بخردان‏
         سوى ميمنه جهن افراسياب            همى نيزه بگذاشت از آفتاب‏
         وزين روى كى‏خسرو از قبلگاه            همى داشت چون كوه پشت سپاه‏
         چو گودرز و چون طوس نوذر نژاد            منوشان خوزان پيروز و داد
         چو گرگين ميلاد و رهّام شير            هجير و چو شيدوش گرد دلير
         فريبرز كاوس بر ميمنه            سپاهى همه يك دل و يك تنه‏
         منوچهر بر ميسره جاى داشت            كه با جنگ هر جنگيى پاى داشت‏
         بپشت سپه گيو گودرز بود            كه پشت و نگهبان هر مرز بود
         زمين كان آهن شد از ميخ نعل            همه آب دريا شد از خون لعل‏
         بسر بر ز گرد سياه ابر بست            تبيره دل سنگ خارا بخست‏
         زمين گشت چون چادر آبنوس            ستاره غمى شد ز آواى كوس‏
         زمين گشت جنبان چو ابر سياه            تو گفتى همى بر نتابد سپاه‏
         همه دشت مغز و سر و پاى بود            همانا مگر بر زمين جاى بود
         همى نعل اسبان سر كُشته خست            همه دشت بى‏تن سر و پاى و دست‏
         خردمند مردم بيك سو شدند            دو لشكر برين كار خستو شدند
         كه گر يك زمان نيز لشكر چنين            بماند برين دشت با درد و كين‏
         نماند يكى زين سواران بجاى            همانا سپهر اندر آيد ز پاى‏
         ز بس چاك چاك تبرزين و خود            روانها همى داد تن را درود
         چو كى‏خسرو آن پيچش جنگ ديد            جهان بر دل خويشتن تنگ ديد
         بيامد بيك سو ز پشت سپاه            بپيش خداوند شد داد خواه‏
         كه اى برتر از دانش پارسا            جهاندار و بر هر كسى پادشا
         اگر نيستم من ستم يافته            چو آهن بكوره درون تافته‏
         نخواهم كه پيروز باشم بجنگ            نه بر دادگر بر كنم جاى تنگ‏
         بگفت اين و بر خاك ماليد روى            جهان پر شد از ناله زار اوى‏
         همانگه بر آمد يكى باد سخت            كه بشكست شاداب شاخ درخت‏
         همى خاك برداشت از رزمگاه            بزد بر رخ شاه توران سپاه‏
         كسى كو سر از جنگ برتافتى            چو افراسياب آگهى يافتى‏
         بريدى بخنجر سرش را ز تن            جز از خاك و ريگش نبودى كفن‏
         چنين تا سپهر و زمين تار شد            فراوان ز تركان گرفتار شد
         بر آمد شب و چادر مشك رنگ            بپوشيد تا كس نيايد بجنگ‏
         سپه باز چيدند شاهان ز دشت            چو روى زمين ز آسمان تيره گشت‏
         همه دامن كوه تا پيش رود            سپه بود با جوشن و درع و خود
         برافروختند آتش از هر سوى            طلايه بيامد ز هر پهلوى‏
         همى جنگ را ساخت افراسياب            همى بود تا چشمه آفتاب‏
                        شاهنامه، ص: 564
         بر آيد رخ كوه رخشان كند            زمين چون نگين بدخشان كند
         جهان آفرين را دگر بود راى            بهر كار با راى او نيست پاى‏ 
                        [ پناه گرفتن افراسياب در گنگ بهشت‏]
          شب تيره چون روى زنگى سياه            كس آمد ز گستهم نوذر بشاه‏
         كه شاه جهان جاودان زنده باد            كه ما بازگشتيم پيروز و شاد
         بدان نامداران افراسياب            رسيديم ناگه بهنگام خواب‏
         از يشان سوارى طلايه نبود            كسى را ز انديشه مايه نبود
         چو بيدار گشتند زيشان سران            كشيديم شمشير و گرز گران‏
         چو شب روز شد جز قراخان نماند            ز مردان ايشان فراوان نماند
         همه دشت زيشان سرون و سرست            زمين بستر و خاكشان چادرست‏
         بمژده ز رستم هم اندر زمان            هيونى بيامد سپيده دمان‏
         كه ما در بيابان خبر يافتيم            بدان آگهى تيز بشتافتيم‏
         شب و روز رستم يكى داشتى            چو تنها شدى راه بگذاشتى‏
         بديشان رسيديم هنگام روز            چو برزد سر از چرخ گيتى فروز
         تهمتن كمان را بزه بر نهاد            چو نزديك شد ترگ بر سر نهاد
         نخستين كه از كلك بگشاد شست            قراخان ز پيكان رستم بخست‏
         بتوران زمين شد كنون كينه خواه            همانا كه آگاهى آمد بشاه‏
         بشادى ز لشكر بر آمد خروش            سپهدار تركان همى داشت گوش‏
         هر آن كس كه بودند خسرو پرست            بشادى و رامش گشادند دست‏
         سوارى بيامد هم اندر شتاب            خروشان بنزديك افراسياب‏
         كه از لشكر ما قراخان برست            رسيدست نزديك ما مرد شست‏
         سپاهى بتوران نهادند روى            كزيشان شود ناپديد آب جوى‏
         چنين گفت با راى زن شهريار            كه پيكار سخت اندر آمد بكار
         چو رستم بگيرد سر گاه ما            بيكبارگى گم شود راه ما
         كنونش گمان آنك ما نشنويم            چنين كار در جنگ كى‏خسرويم(؟)
         چو آتش بريشان شبيخون كنيم            ز خون روى كشور چو جيحون كنيم‏
         چو كى‏خسرو آيد ز لشكر دو بهر            نبيند مگر بام و ديوار و شهر
         سراسر همه لشكر اين ديد راى            همان مرد فرزانه و رهنماى‏
         بنه هرچ بودش هم آنجا بماند            چو آتش ازان دشت لشكر براند
         همانگه طلايه بيامد ز دشت            كه گرد سپاه از هوا بر گذشت‏
         همه دشت خرگاه و خيمست و بس            از يشان بخيمه درون نيست كس‏
         بدانست خسرو كه سالار چين            چرا رفت بيگاه از ان دشت كين‏
         ز گستهم و رستم خبر يافتست            بدان آگهى تيز بشتافتست‏
         نوندى بر افگند هم در زمان            فرستاد نزديك رستم دمان‏
         كه برگشت زين كينه افراسياب            همانا بجنگ تو دارد شتاب‏
         سپه را بياراى و بيدار باش            برو خويشتن زو نگهدار باش‏
         نوند جهان ديده شايسته بود            بدان راه بى‏راه بايسته بود
         همى رفت چون پيش رستم رسيد            گو شير دل را ميان بسته ديد
                        شاهنامه، ص: 565
         سپه گرزها بر نهاده بدوش            يكايك نهاده بآواز گوش‏
         برستم بگفت آنچ پيغام بود            كه فرجام پيغامش آرام بود
         وزين روى كى‏خسرو كينه جوى            نشسته بآرام بى‏گفت‏وگوى‏
         همى كرد بخشش همه بر سپاه            سرا پرده و خيمه و تاج و گاه‏
         از ايرانيان كشتگان را بجست            كفن كرد و ز خون و گلشان بشست‏
         برسم مهان كشته را دخمه كرد            چو برداشت زان خاك و خون نبرد
         بنه بر نهاد و سپه برنشاند            دمان از پس شاه تركان براند
         چو نزديك شهر آمد افراسياب            بران بد كه رستم شود سير خواب‏
         كنون من شبيخون كنم بر سرش            بر آريم گرد از سر لشكرش‏
         بتاريكى اندر طلايه بديد            بشهر اندر آواز ايشان شنيد
         فرو ماند زان كار رستم شگفت            همى راند و انديشه اندر گرفت‏
         همه كوفته لشكر و ريخته            بشيرين روان اندر آويخته‏
         بپيش اندرون رستم تيز چنگ            پس پشت شاه و سواران جنگ‏
         كسى را كه نزديك بد پيش خواند            وزيشان فراوان سخنها براند
         بپرسيد كين را چه بينيد روى            چنين گفت با نامور چاره جوى‏
         كه در گنگ دژ آن همه گنج شاه            چه بايست اكنون همه رنج راه‏
         زمين هشت فرسنگ بالاى اوى            همانا كه چارست پهناى اوى‏
         زن و كودك و گنج و چندان سپاه            بزرگى و فرمان و تخت و كلاه‏
         بران باره دژ نپرّد عقاب            نبيند كسى آن بلندى بخواب‏
         خورش هست و ايوان و گنج و سپاه            ترا رنج بد خواه را تاج و گاه‏
         همان بوم كو را بهشتست نام            همه جاى شادى و آرام و كام‏
         بهر گوشه چشمه آبگير            ببالا و پهناى پرتاب تير
         همى موبد آورد از هند و روم            بهشتى بر آورده آباد بوم‏
         همانا كزان باره فرسنگ بيست            ببينند آسان كه بر دشت كيست‏
         ترا زين جهان بهره جنگست و بس            بفرجام گيتى نماند بكس‏
         چو بشنيد گفتارها شهريار            خوش آمدش و ايمن شد از روزگار
         بيامد بدلشاد ببهشت گنگ            ابا آلت لشكر و ساز جنگ‏
         همى گشت بر گرد آن شارستان            بدستى نديد اندرو جان خارستان‏
         يكى كاخ بودش سر اندر هوا            بر آورده شاه فرمان روا
         بايوان فرود آمد و بار داد            سپه را درم داد و دينار داد
         فرستاد بر هر سوى لشكرى            نگهبان هر لشكرى مهترى‏
         پياده بران باره بر ديده‏بان            نگهبان بروز و بشب پاسبان‏
         رد و موبدش بود بر دست راست            نويسنده نامه را پيش خواست‏
                        [ نامه افراسياب نزديك فغفور چين‏]
          يكى نامه نزديك فغفور چين            نبشتند با صد هزار آفرين‏
         چنين گفت كز گردش روزگار            نيامد مرا بهره جز كارزار
         بپروردم آن را كه بايست كشت            كنون شد ازو روزگارم درشت‏
         چو فغفور چين گر بيايد رواست            كه بر مهر او بر روانم گواست‏
                        شاهنامه، ص: 566
         و گر خود نيايد فرستد سپاه            كزين سو خرامد همى كينه خواه‏
         فرستاده از نزد افراسياب            بچين اندر آمد بهنگام خواب‏
         سرافراز فغفور بنواختش            يكى خرّم ايوان بپرداختش‏
         و زان سو بگنگ اندر افراسياب            نه آرام بودش نه خورد و نه خواب‏
         بديوار عرّاده بر پاى كرد            ببرج اندرون رزم را جاى كرد
         بفرمود تا سنگهاى گران            كشيدند بر باره افسونگران‏
         بسى كاردانان رومى بخواند            سپاهى بديوار دژ برنشاند
         بر آورد بيدار دل جاثليق            بران باره عرّاده و منجنيق‏
         كمانهاى چرخ و سپرهاى كرگ            همه برجها پر ز خفتان و ترگ‏
         گروهى ز آهنگران رنجه كرد            ز پولاد بر هر سوى پنجه كرد
         ببستند بر نيزه‏هاى دراز            كه هر كس كه رفتى بر دژ فراز
         بدان چنگ تيز اندر آويختى            و گر نه ز دژ زود بگريختى‏
         سپه را درم داد و آباد كرد            بهر كار با هر كسى داد كرد
         همان خود و شمشير و برگستوان            سپرهاى چينى و تير و كمان‏
         ببخشيد بر لشكرش بى‏شمار            بويژه كسى كو كند كارزار
         چو آسوده شد زين بشادى نشست            خود و جنگسازان خسرو پرست‏
         پرى چهره هر روز صد چنگ زن            شدندى بدرگاه شاه انجمن‏
         شب و روز چون مجلس آراستى            سرود از لب ترك و مى خواستى‏
         همى داد هر روز گنجى بباد            بر امروز و فردا نيامدش ياد
         دو هفته برين گونه شادان بزيست            كه داند كه فردا دلافروز كيست‏
                        [ آمدن كى‏خسرو به پيش گنگ‏دژ]
          سيم هفته كى‏خسرو آمد بگنگ            شنيد آن غوغاى و آواى چنگ‏
         بخنديد و برگشت گرد حصار            بماند اندر آن گردش روزگار
         چنين گفت كان كو چنين باره كرد            نه از بهر پيكار پتياره كرد
         چو خون سر شاه ايران بريخت            بما بر چنين آتش كين ببيخت‏
         شگفت آمدش كان چنان جاى ديد            سپهرى دلارام بر پاى ديد
         برستم چنين گفت كاى پهلوان            سزد گر ببينى بروشن روان‏
         كه با ما جهاندار يزدان چه كرد            ز خوبى و پيروزى اندر نبرد
         بدى را كجا نام بد بر بدى            بتندى و كژّى و نابخردى‏
         گريزان شد از دست ما بر حصار            برين سان بر آسود از روزگار
         بدى كو بد آن جهان را سرست            بپيرى رسيده كنون بتّرست 
         بدين گر ندارم ز يزدان سپاس            مبادا كه شب زنده باشم سه پاس‏
         كزويست پيروزى و دستگاه            هم او آفريننده هور و ماه‏
         ز يك سوى آن شارستان كوه بود            ز پيكار لشكر بى‏اندوه بود
         بروى ديگر بودش آب روان            كه روشن شدى مرد را زو روان‏
         كشيدند بر دشت پرده سراى            ز هر سوى دژ پهلوانى بپاى‏
         زمين هفت فرسنگ لشكر گرفت            ز لشكر زمين دست بر سر گرفت‏
         سرا پرده زد رستم از دست راست            ز شاه جهاندار لشكر بخواست‏
                        شاهنامه، ص: 567
         بچپ بر فريبرز كاوس بود            دلافروز با بوق و با كوس بود
         برفتند و بردند پرده سراى            سيم روى گودرز بگزيد جاى‏
         شب آمد بر آمد ز هر سو خروش            تو گفتى جهان را بدرّيد گوش‏
         زمين را همى دل بر آمد ز جاى            ز بس ناله بوق و شيپور و ناى‏
         چو خورشيد بر داشت از چرخ زنگ            بدرّيد پيراهن مشك رنگ‏
         نشست از بر اسب شبرنگ شاه            بيامد بگرديد گرد سپاه‏
         چنين گفت با رستم پيل تن            كه اى نامور مهتر انجمن‏
         چنين دارم اميد كافراسياب            نبيند جهان نيز هرگز بخواب‏
         اگر كشته گر زنده آيد بدست            ببيند سر تيغ يزدان پرست‏
         برآنم كه او را ز هر سو سپاه            بيارى بيايد بدين رزمگاه‏
         بترسند و ز ترس يارى كنند            نه از كين و از كامكارى كنند
         بكوشيم تا پيش از ان كو سپاه            بخواند بروبر بگيريم راه‏
         همه باره دژ فرود آوريم            همه سنگ و خاكش برود آوريم‏
         سپه را كنون روز سختى گذشت            همان روز رزم اندر آرام گشت‏
         چو دشمن بديوار گيرد پناه            ز پيكار و كينش نترسد سپاه‏
         شكسته دلست او بدين شارستان            كزين پس شود بى‏گمان خارستان‏
         چو گفتار كاوس ياد آوريم            روان را همه سوى داد آوريم‏
         كجا گفت كاين كين با دار و برد            بپوشيد زمانه بزنگار و گرد
         پسر بر پسر بگذرانم بدست            چنين تا شود سال بر پنج شست‏
         بسان درختى بود تازه برگ            دل از كين شاهان نترسد ز مرگ‏
         پدر بگذرد كين بماند بجاى            پسر باشد اين درد را رهنماى‏
         بزرگان برو آفرين خواندند            ورا خسرو پاك دين خواندند
         كه كين پدر بر تو آيد بسر            مبادى بجز شاه و پيروز گر
                        [ آمدن جهن به پيام افراسياب‏]
          دگر روز چون خور بر آمد ز راغ            نهاد از بر چرخ زرّين چراغ‏
         خروشى بر آمد بلند از حصار            پر انديشه شد زان سخن شهريار
         همانگه در دژ گشادند باز            برهنه شد از روى پوشيده راز
         بيامد ز دژ جهن با ده سوار            خردمند و با دانش و مايه دار
         بشد پيش دهليز پرده سراى            همى بود با نامداران بپاى‏
         ازان پس بيامد منوشان گرد            خرد يافته جهن را پيش برد
         خردمند چون پيش خسرو رسيد            شد از آب ديده رخش ناپديد
         بماند اندرو جهن جنگى شگفت            كلاه بزرگى ز سر بر گرفت‏
         چو آمد بنزديك تختش فراز            برو آفرين كرد و بردش نماز
         چنين گفت كاى نامور شهريار            هميشه جهان را بشادى گذار
         بر و بوم ما بر تو فرخنده باد            دل و چشم بد خواه تو كنده باد
         هميشه بدى شاد و يزدان پرست            بر و بوم ما پيش گسترده دست‏
         خجسته شدن باد و باز آمدن            بنيكى همى داستانها زدن‏
         پيامى گزارم ز افراسياب            اگر شاه را زان نگيرد شتاب‏
                        شاهنامه، ص: 568
         چو از جهن گفتار بشنيد شاه            بفرمود زرّين يكى پيشگاه‏
         نهادند زير خردمند مرد            نشست و پيام پدر ياد كرد
         چنين گفت با شاه كافراسياب            نشستست پر درد و مژگان پر آب‏
         نخستين درودى رسانم بشاه            ازان داغ دل شاه توران سپاه‏
         كه يزدان سپاس و بدويم پناه            كه فرزند ديدم بدين پايگاه‏
         كه لشكر كشد شهريارى كند            بپيش سواران سوارى كند
         ز راه پدر شاه تا كى‏قباد            ز مادر سوى تور دارد نژاد
         ز شاهان گيتى سرش برترست            بچين نام او تخت را افسرست‏
         بابر اندرون تيز پرّان عقاب            نهنگ دلاور بدرياى آب‏
         همه پاسبانان تخت ويند            دد و دام شادان ببخت ويند
         بزرگان كه با تاج و با زيورند            بروى زمين مر ترا كهترند
         شگفتى تر از كار ديو نژند            كه هرگز نخواهد بما جز گزند
         بدان مهربانى و آن راستى            چرا شد دل من سوى كاستى‏
         كه بر دست من پور كاوس شاه            سياوش رد كشته شد بى‏گناه‏
         جگر خسته‏ام زين سخن پر ز درد            نشسته بيك سو ز خواب و ز خورد
         نه من كشتم او را كه ناپاك ديو            ببرد از دلم ترس گيهان خديو
         زمانه ورا بد بهانه مرا            بچنگ اندرون بد فسانه مرا
         تو اكنون خردمندى و پادشا            پذيرنده مردم پارسا
         نگه كن كه تا چند شهر فراخ            پر از باغ و ايوان و ميدان و كاخ‏
         شدست اندرين كينه جستن خراب            بهانه سياوش و افراسياب‏
         همان كار زارى سواران جنگ            بتن همچو پيل و بزور نهنگ‏
         كه جز كام شيران كفنشان نبود            سرى نيز نزديك تنشان نبود
         يكى منزل اندر بيابان نماند            بكشور جز از دشت ويران نماند
         جز از كينه و زخم شمشير تيز            نماند ز ما نام تا رستخيز
         نيايد جهان آفرين را پسند            بفرجام پيچان شويم از گزند
         و گر جنگ جويى همى بى‏گمان            نياسايد از كين دلت يك زمان‏
         نگه كن بدين گردش روزگار            جز او را مكن بر دل آموزگار
         كه ما در حصاريم و هامون تراست            سرى پر ز كين دل پر از خون تراست‏
         همى گنگ خوانم بهشت منست            برآورده بوم و كشت منست‏
         هم ايدر مرا گنج و ايدر سپاه            هم ايدر نگين و هم ايدر كلاه‏
         هم اينجام كشت و هم اينجام خورد            هم اينجا مردان روز نبرد
         ترا گاه گرمى و خوشّى گذشت            گل و لاله و رنگ وشّى گذشت‏
         زمستان و سرما بپيش اندرست            كه بر نيزه‏ها گردد افسرده دست‏
         بدامن چو ابر اندر افگند چين            برو بوم ما سنگ گردد زمين‏
         ز هر سو كه خوانم بيايد سپاه            نتابى تو با گردش هور و ماه‏
         ور ايدون گمانى كه هر كارزار            ترا بر دهد اختر روزگار
         از انديشه گردون مگر بگذرد            ز رنج تو ديگر كسى بر خورد
                        شاهنامه، ص: 569
         گر ايدونك گويى كه تركان چين            بگيرم زنم آسمان بر زمين‏
         بشمشير بگذارم اين انجمن            بدست تو آيم گرفتار من‏
         مپندار كاين نيز نابود نيست            نسايد كسى كو نفرسود نيست‏
         نبيره سر خسروان زادشم            ز پشت فريدون و ز تخم جم‏
         مرا دانش ايزدى هست و فر            همان ياورم ايزد دادگر
         چو تنگ اندر آيد بد روزگار            نخواند دلم پند آموزگار
         بفرمان يزدان بهنگام خواب            شوم چون ستاره بر آفتاب‏
         بدرياى كيماك بر بگذرم            سپارم ترا لشكر و كشورم‏
         مرا گنگ دژ باشد آرامگاه            نبيند مرا نيز شاه و سپاه‏
         چو آيد مرا روز كين خواستن            ببين آن زمان لشكر آراستن‏
         بيايم بخواهم ز تو كين خويش            بهر جاى پيدا كنم دين خويش‏
         و گر كينه از مغز بيرون كنى            بمهر اندرين كشور افسون كنى‏
         گشايم در گنج تاج و كمر            همان تخت و دينار و جام گهر
         كه تور فريدون بايرج نداد            تو بر دار و ز كين مكن هيچ ياد
         وگر چين و ما چين بگيرى رواست            بدان راى ران دل همى كت هواست‏
         خراسان و مكران زمين پيش تست            مرا شادكامى كم و بيش تست‏
         براهى كه بگذشت كاوس شاه            فرستمت چندانك بايد سپاه‏
         همه لشكرت را توانگر كنم            ترا تخت زرّين و افسر كنم‏
         همت يار باشم بهر كارزار            بهر انجمن خوانمت شهريار
         گر از پند من سر بپيچى همى            و گر با نياكين بسيچى همى‏
         چو زين باز گردى بياراى جنگ            منم ساخته جنگ را چون پلنگ‏
                        [ پاسخ دادن كى‏خسرو، جهن را]
          چو از جهن پيغام بشنيد شاه            همى كرد خندان بدو بر نگاه‏
         بپاسخ چنين گفت كاى رزمجوى            شنيديم سر تا سر اين گفت و گوى‏
         نخست آنك كردى مرا آفرين            همان باد بر تخت و تاج و نگين‏
         درودى كه دادى ز افراسياب            بگفتى كه او كرد مژگان پر آب‏
         شنيدم همين باد بر تاج و تخت            مبادم مگر شاد و پيروز بخت‏
         دوم آنك گفتى ز يزدان سپاس            كه بينم همى پور يزدان شناس‏
         ز شاهان گيتى دلافروز تر            پسنديده‏تر شاه و پيروز تر
         مرا داد يزدان همه هرچ گفت            كه با آن هنرها خرد باد جفت‏
         ترا چند خواهى سخن چرب هست            بدل نيستى پاك و يزدان پرست‏
         كسى كو بدانش توانگر بود            ز گفتار كردار بهتر بود
         فريدون فرخ ستاره نگشت            نه از خاك تيره همى بر گذشت‏
         تو گويى كه من بر شوم بر سپهر            بشستى برين گونه از شرم چهر
         دلت جادويى را چو سرمايه گشت            سخن بر زبانت چو پيرايه گشت‏
         زبان پر ز گفتار و دل پر دروغ            بر مرد دانا نگيرد فروغ‏
         پدر كشته را شاه گيتى مخوان            كنون كز سياوش نماند استخوان‏
         همان مادرم را ز پرده براه            كشيدى و گشتى چنين كينه خواه‏
                        شاهنامه، ص: 570
         مرا نوز نازاده از مادرم            همى آتش افروختى بر سرم‏
         هر آن كس كه او بد بدرگاه تو            بنفريد بر جان بى‏راه تو
         كه هرگز بگيتى كس آن بد نكرد            ز شاهان و گردان و مردان مرد
         كه بر انجمن مر زنى را كشان            سپارد بزرگى بمردم كشان‏
         زننده همى تازيانه زند            كه تا دخترش بچه را بفگند
         خردمند پيران بدانجا رسيد            بديد آنك هرگز نديد و شنيد
         چنين بود فرمان يزدان كه من            سر افراز گردم بهر انجمن‏
         گزند و بلاى تو از من بگاشت            كه با من زمانه يكى راز داشت‏
         از ان پس كه گشتم ز مادر جدا            چنانچون بود بچه بينوا
         بپيش شبانان فرستاديم            بپرواز شيران نر داديم‏
         مرا دايه و پيش كاره شبان            نه آرام روز و نه خواب شبان‏
         چنين بود تا روز من بر گذشت            مرا اندر آورد پيران ز دشت‏
         بپيش تو آورد و كردى نگاه            كه هستم سزاوار تخت و كلاه‏
         بسان سياوش سرم را ز تن            ببرّى و تن هم نيابد كفن‏
         زبان مرا پاك يزدان ببست            همان خيره ماندم بجاى نشست‏
         مرا بى‏دل و بى‏خرد يافتى            بكردار بد تيز نشتافتى‏
         سياوش نگه كن كه از راستى            چه كرد و چه ديد از بد و كاستى‏
         ز گيتى بيامد ترا برگزيد            چنان كز ره نامداران سزيد
         ز بهر تو پرداخت آيين و گاه            بيامد ز گيتى ترا خواند شاه‏
         وفا جست و بگذاشت آن انجمن            بدان تا نخوانيش پيمان شكن‏
         چو ديدى برو گردگاه و را            بزرگى و گردى و راه و را
         بجنبيدت آن گوهر بد ز جاى            بيفگندى آن پاك دل را ز پاى‏
         سر تاج دارى چنان ارجمند            بريدى بسان سر گوسفند
         ز گاه منوچهر تا اين زمان            نبودى مگر بد تن و بد گمان‏
         ز تور اندر آمد زيان از نخست            كجا با پدر دست بد را بشست‏
         پسر بر پسر بگذرد همچنين            نه راه بزرگى نه آيين دين‏
         زدى گردن نوذر نامدار            پدر شاه و ز تخمه شهريار
         برادرت اغريرث نيكخوى            كجا نيكنامى بدش آرزوى‏
         بكشتى و تا بوده بد تنى            نه از آدم از تخم آهرمنى‏
         كسى گر بديهات گيرد شمار            فزون آيد از گردش روزگار
         نهالى بدوزخ فرستاده‏اى            نگويى كه از مردمان زاده‏اى‏
         دگر آنك گفتى كه ديو پليد            دل و راى من سوى او زشتى كشيد
         همين گفت ضحاك و هم جمّشيد             چو شدشان دل از نيكويى نااميد
         كه ما را دل ابليس بى‏راه كرد            ز هر نيكويى دست كوتاه كرد
         نه برگشت از يشان بد روزگار            ز بد گوهر و گفت آموزگار
         كسى كو بتابد سر از راستى            گزيند همى كژّى و كاستى‏
         بجنگ پشن نيز چندان سپاه            كه پيران بكشت اندر آوردگاه‏
                        شاهنامه، ص: 571
         زمين گل شد از خون گودرزيان            نجويى جز از رنج و راه زيان‏
         كنون آمدى با هزاران هزار            ز تركان سوار از در كارزار
         بآموى لشكر كشيدى بجنگ            وزيشان بپيش من آمد پشنگ‏
         فرستاديش تا ببرّد سرم            ازان پس تو ويران كنى كشورم‏
         جهاندار يزدان مرا يار گشت            سر بخت دشمن نگونسار گشت‏
         مرا گويى اكنون كه از تخت تو            دلافروز و شادانم از بخت تو
         نگه كن كه تا چون بود باورم            چو كردارهاى تو ياد آورم‏
         ازين پس مرا جز بشمشير تيز            نباشد سخن با تو تا رستخيز
         بكوشم بنيروى گنج و سپاه            بنيك اختر و گردش هور و ماه‏
         همان پيش يزدان بباشم بپاى            نخواهم بگيتى جزو رهنماى‏
         مگر كز بدان پاك گردد جهان            بداد و دهش من ببندم ميان‏
         بد انديش را از ميان بر كنم            سر بد نشان را بى‏افسر كنم‏
         سخن هرچ گفتم نيارا بگوى            كه در جنگ چندين بهانه مجوى‏
         يكى تاج دادش زبرجد نگار            يكى طوق زرّين و دو گوشوار
         همانگه بشد جهن پيش پدر            بگفت آن سخنها همه در بدر
         ز پاسخ بر آشفت افراسياب            سوارى ز تركان كجا يافت خواب‏
         ببخشيد گنج درم بر سپاه            همان ترگ و شمشير و تخت و كلاه‏
                        [ رزم كى‏خسرو به افراسياب و گرفته شدن گنگ‏دژ]
          شب تيره تا برزد از چرخ شيد            بشد كوه چون پشت پيل سپيد
         همى لشكر آراست افراسياب            دلش بود پر درد و سر پر شتاب‏
         چو از گنگ برخاست آواى كوس            زمين آهنين شد هوا آبنوس‏
         سر موبدان شاه نيكى گمان            نشست از بر زين سپيده دمان‏
         بيامد بگرديد گرد حصار            نگه كرد تا چون كند كارزار
         برستم بفرمود تا همچو كوه            بيارد بيك سوى دريا گروه‏
         دگر سوش گستهم نوذر بپاى            سه ديگر چو گودرز فرخنده راى‏
         بسوى چهارم شه نامدار            ابا كوس و پيلان و چندى سوار
         سپه را همه هرچ بايست ساز            بكرد و بيامد بر دژ فراز
         بلشكر بفرمود پس شهريار            يكى كنده كردن بگرد حصار
         بدان كار هر كس كه دانا بدند            بجنگ دژ اندر توانا بدند
         چه از چين و ز روم و ز هندوان            چه رزم آزموده ز هر سو گوان‏
         همه گرد آن شارستان چون نوند            بگشتند و جستند هر گونه بند
         دو نيزه ببالا يكى كنده كرد            سپه را بگردش پراگنده كرد
         بدان تا شب تيره بى‏ساختن            نيارند تركان يكى تاختن‏
         دو صد ساخت عراده بر هر درى            دو صد منجنيق از پس لشكرى‏
         دو صد چرخ بر هر درى با كمان            ز ديوار دژ چون سر بد گمان‏
         پديد آمدى منجنيق از برش            چو ژاله همى كوفتى بر سرش‏
         پس منجنيق اندرون روميان            ابا چرخها تنگ بسته ميان‏
         دو صد پيل فرمود پس شهريار            كشيدن ز هر سو بگرد حصار
                        شاهنامه، ص: 572
         يكى كنده زير باره درون            بكند و نهادند زيرش ستون‏
         بد آن منكرى باره مانده بپاى            بدان نيزها برگرفته ز جاى‏
         پس آلوده بر چوب نفط سياه            بدين گونه فرمود بيدار شاه‏
         بيك سو بر از منجنيق و ز تير            رخ سركشان گشته همچون زرير
         بزير اندرون آتش و نفط و چوب            ز بر گرزهاى گران كوب كوب‏
         بهر چار سو ساخت آن كارزار            چنانچون بود ساز جنگ حصار
         و ز آن جايگه شهريار زمين            بيامد بپيش جهان آفرين‏
         ز لشكر بشد تا بجاى نماز            ابا كرد كردگار جهان گفت راز
         ابر خاك چون مار پيچان ز كين            همى خواند بر كردگار آفرين‏
         همى گفت كام و بلندى ز تست            بهر سختيى يارمندى ز تست‏
         اگر داد بينى همى راى من            مگردان ازين جايگه پاى من‏
         نگون كن سر جادوان را ز تخت            مرا دار شادان دل و نيك بخت‏
         چو بر داشت از پيش يزدان سرش            بجوشن بپوشيد روشن برش‏
         كمر بر ميان بست و بر جست زود            بجنگ اندر آيد بكردار دود
         بفرمود تا سخت بر هر درى            بجنگ اندر آيد يكى لشكرى‏
         بدان چوب و نفط آتش اندر زدند            ز برشان همى سنگ بر سر زدند
         ز بانگ كمانهاى چرخ و ز دود            شده روى خورشيد تابان كبود
         ز عرّاده و منجنيق و ز گرد            زمين نيلگون شد هوا لاژورد
         خروشيدن پيل و بانگ سران            درخشيدن تيغ و گرز گران‏
         تو گفتى برآويخت باشيد ماه            ز باريدن تير و گرد سياه‏
         ز نفط سيه چوبها بر فروخت            بفرمان يزدان چو هيزم بسوخت‏
         نگون باره گفتى كه برداشت پاى            بكردار كوه اندر آمد ز جاى‏
         و زان باره چندى ز تركان دلير            نگون اندر آمد چو باران بزير
         كه آيد بدام اندرون ناگهان            سر آرد بران شور بختى جهان‏
         بپيروزى از لشكر شهريار            بر آمد خروشيدن كارزار
         سوى رخنه دژ نهادند روى            بيامد دمان رستم كينه جوى‏
         خبر شد بنزديك افراسياب            كجا باره شارستان شد خراب‏
         پس افراسياب اندر آمد چو گرد            بجهن و بگرسيوز آواز كرد
         كه با باره دژ شما را چه كار            سپه را ز شمشير بايد حصار
         ز بهر برو بوم و پيوند خويش            همان از پى گنج و فرزند خويش‏
         ببنديم دامن يك اندر دگر            نمانيم بر دشمنان بوم و بر
         سپاهى ز تركان گروه‏ها گروه            بدان رخنه رفتند بر سان كوه‏
         بكردار شيران برآويختند            خروش از دو رويه برانگيختند
         سواران تركان بكردار بيد            شده لرز لرزان و دل نااميد
         برستم بفرمود پس شهريار            پياده هر آن كس كه بد نامدار
         كه پيش اندر آيد بدان رخنه گاه            هميدون بسى نيزه ور كينه خواه‏
         ابا تركش و تيغ و تير و تبر            سوار ايستاده پس نيزه ور
                        شاهنامه، ص: 573
         سواران جنگى نگهدارشان            بدانگه كه شد سخت پيكارشان‏
         سوار و پياده بهر سو گروه            بجنگ اندر آمد بكردار كوه‏
         برخنه در آورد يك سر سپاه            چو شير ژيان رستم كينه خواه‏
         پياده بيامد بكردار گرد            درفش سياه را نگون سار كرد
         نشان سپهدار شاه ايران بنفش            بران باره زد شير پيكر درفش‏
         بپيروزى شاه ايران سپاه            بر آمد خروشيدن از رزمگاه‏
         فراوان ز توران سپه كشته شد            سر بخت تورانيان گشته شد
         بدانگه كجا رزمشان شد درشت            دو تن رستم آورد از يشان بمشت‏
         چو گرسيوز و جهن رزم آزماى            كه بد تخت توران بديشان بپاى‏
         برادر يكى بود و فرخ پسر            چنين آمد از شور بختى بسر
         بدان شارستان اندر آمد سپاه            چنان داغ دل لشكرى كينه خواه‏
         بتاراج و كشتن نهادند روى            بر آمد خروشيدن‏هاى هوى‏
         زن و كودكان بانگ برداشتند            بايرانيان جاى بگذاشتند
         چه مايه زن و كودك نارسيد            كه زير پى پيل شد ناپديد
         همه شهر توران گريزان چو باد            نيامد كسى را بر و بوم ياد
         بشد بخت گردان تركان نگون            بزارى همه ديدگان پر ز خون‏
         زن و گنج و فرزند گشته اسير            ز گردون روان خسته و تن بتير
                        [ گريختن افراسياب از گنگ‏دژ]
          بايوان بر آمد پس افراسياب            پر از خون دل درد و ديده پر آب‏
         بران باره بر شد كه بد كاخ اوى            بيامد سوى شارستان كرد روى‏
         دو بهره ز جنگاوران كشته ديد            دگر يك سر از جنگ برگشته ديد
         خروش سواران و بانگ زنان            هم از پشت پيلان تبيره زنان‏
         همى پيل بر زندگان راندند            همى پشتشان بر زمين ماندند
         همه شارستان دود و فرياد ديد            همان كشتن و غارت و باد ديد
         يكى شاد و ديگر پر از درد و رنج            چنانچون بود رسم و راى سپنج‏
         چو افراسياب آن چنان ديد كار            چنان هول و برگشتن كارزار
         نه پور و برادر نه بوم و نه بر            نه تاج و نه گنج و نه تخت و كمر
         همى گفت با دل پر از داغ و درد            كه چرخ فلك خيره با من چه كرد
         بديده بديدم همان روزگار            كه آمد مرا كشتن و مرگ خوار
         پر از درد ازان باره آمد فرود            همى داد تخت مهى را درود
         همى گفت كى بينمت نيز باز            ايا روز شادى و آرام و ناز
         و ز آن جايگه خيره شد ناپديد            تو گفتى چو مرغان همى بر پريد
         در ايوان كه در دژ برآورده بود            يكى راه بر زير زمين كرده بود
         ازان نامداران دو صد برگزيد            بران راه بى‏راه شد ناپديد
         و ز آنجاى راه بيابان گرفت            همه كشورش ماند اندر شگفت‏
         نشانى ندادش كس اندر جهان            بدان گونه آواره شد در نهان‏
         چو كى‏خسرو آمد در ايوان اوى            بپاى اندر آورد كيوان اوى‏
         ابر تخت زرينش بنشست شاه            بجستنش بر كرد هر سو سپاه‏
                        شاهنامه، ص: 574
         فراوان بجستند جايى نشان            نيامد ز سالار گردنكشان‏
         ز گرسيوز وجهن پرسيد شاه            ز كار سپهدار توران سپاه‏
         كه چون رفت و آرامگاهش كجاست            نهان گشته ز ايدر پناهش كجاست‏
         ز هر گونه گفتند و خسرو شنيد            نيامد همى روشنايى پديد
         بايرانيان گفت پيروز شاه            كه دشمن چو آواره گردد ز گاه‏
         ز گيتى برو نام و كام اندكيست            ورا مرگ با زندگانى يكيست‏ 
                        [ زنهار دادن خسرو خويشان افراسياب را]
          ز لشكر گزين كرد پس بخردان            جهان ديده و كاربين موبدان‏
         بديشان چنين گفت كآباد بيد            هميشه بهر كار با داد بيد
         در گنج اين ترك شوريده بخت            شما را سپردم بكوشيد سخت‏
         نبايد كه بر كاخ افراسياب            بتابد ز چرخ بلند آفتاب‏
         هم آواز پوشيده رويان اوى            نخواهم كه آيد ز ايوان بكوى‏
         نگهبان فرستاد سوى گله            كه بودند گرد دژ اندر يله‏
         ز خويشان او كس نيازرد شاه            چنانچون بود در خور پيشگاه‏
         چو زان گونه ديدند كردار اوى            سپه شد سراسر پر از گفت و گوى‏
         كه كى‏خسرو ايدر بدان سان شدست            كه گويى سوى باب مهمان شدست‏
         همى ياد نايدش خون پدر            بخيره بريده ببيداد سر
         همان مادرش را كه از تخت و گاه            ز پرده كشيدند يك سو براه‏
         شبان پروريدست و ز گوسفند            مزيدست شير اين شه هوشمند
         چرا چون پلنگان بچنگال تيز            نه انگيزد از خان او رستخيز
         فرود آورد كاخ و ايوان اوى            بر انگيزد آتش ز كيوان اوى‏
         ز گفتار ايرانيان پس خبر            بكى خسرو آمد همه در بدر
         فرستاد كس بخردان را بخواند            بسى داستان پيش ايشان براند
         كه هر جاى تندى نبايد نمود            سر بى‏خرد را نشايد ستود
         همان به كه با كينه ياد آوريم            بكام اندرون نام ياد آوريم‏
         كه نيكيست اندر جهان يادگار            نماند بكى جاودان روزگار
         همين چرخ گردنده با هر كسى            تواند جفا گستريدن بسى‏
         ازان پس بفرمود شاه جهان            كه آرند پوشيدگان را نهان‏
         چو ايرانيان آگهى يافتند            پر از كين سوى كاخ بشتافتند
         بران گونه بردند گردان گمان            كه خسرو سر آرد بريشان زمان‏
         بخوارى همى نزدشان خواستند            بتاراج و كشتن بياراستند
         ز ايوان بزارى بر آمد خروش            كه اى دادگر شاه بسيار هوش‏
         تو دانى كه ما سخت بيچاره‏ايم            نه بر جاى خوارى و پيغاره‏ايم‏
         بر شاه شد مهتر بانوان            ابا دختران اندر آمد نوان‏
         پرستنده صد پيش هر دخترى            ز ياقوت بر هر سرى افسرى‏
         چو خورشيد تابان از يشان گهر            بپيش اندر افگنده از شرم سر
         بيك دست مجمر بيك دست جام            برافروخته عنبر و عود خام‏
         تو گفتى كه كيوان ز چرخ برين            ستاره فشاند همى بر زمين‏
                        شاهنامه، ص: 575
         مه بانوان شد بنزديك تخت            ابر شهريار آفرين كرد سخت‏
         همان پروريده بتان طراز            برين گونه بردند پيشش نماز
         همه يك سره زار بگريستند            بدان شور بختى همى زيستند
         كسى كو نديدست جز گام و ناز            بروبر ببخشاى روز نياز
         همى خواندند آفرينى بدرد            كه اى نيك دل خسرو راد مرد
         چه نيكو بدى گر ز توران زمين            نبودى بدلت اندرون ايچ كين‏
         تو ايدر بجشن و خرام آمدى            ز شاهان درود و پيام آمدى‏
         برين بوم بر نيست خود كدخداى            بتخت نيا بر نهادى تو پاى‏
         سياوش نگشتى بخيره تباه            و ليكن چنين گشت خورشيد و ماه‏
         چنان كرد بد گوهر افراسياب            كه پيش تو پوزش نبيند بخواب‏
         بسى دادمش پند و سودى نداشت            بخيره همى سر ز پندم بگاشت‏
         گواى منست آفريننده‏ام            كه باريد خون از دو بيننده‏ام‏
         چو گرسيوز وجهن پيوند تو            كه سايد بزارى كنون بند تو
         ز بهر سياوش كه در خان من            چه تيمار بد بر دل و جان من‏
         كه افراسياب آن بد انديش مرد            بسى پند بشنيد و سودش نكرد
         بدان تا چنين روزش آيد بسر            شود پادشاهيش زير و زبر
         بتاراج داده كلاه و كمر            شده روز او تار و برگشته سر
         چنين زندگانى همى مرگ اوست            شگفت آنك بر تن ندردش پوست‏
         كنون از پى بى‏گناهان بما            نگه كن بر آيين شاهان بما
         همه پاك پيوسته خسرويم            جز از نام او در جهان نشنويم‏
         ببد كردن و جادو افراسياب            نگيرد برين بى‏گناهان شتاب‏
         بخوارى و زخم و بخون ريختن            چه بر بى‏گنه خيره آويختن‏
         كه از شهرياران سزاوار نيست            بريدن سرى كان گنهكار نيست‏
         ترا شهريارا جز اينست جاى            نماند كسى در سپنجى سراى‏
         هم آن كن كه پرسد ز تو كردگار            نپيچى ازان شرم روز شمار
         چو بشنيد خسرو ببخشود سخت            بر آن خوبرويان برگشته بخت‏
         كه پوشيده رويان ازان درد و داغ            شده لعل رخسارشان چون چراغ‏
         بپيچيد دل بخردان را ز درد            ز فرزند و زن هر كسى ياد كرد
         همى خواندند آفرينى بزرگ            سران سپه مهتران سترگ‏
         كز ايشان شه نامبردار كين            نخواهد ز بهر جهان آفرين‏
         چنين گفت كى‏خسرو هوشمند            كه هر چيز كان نيست ما را پسند
         نياريم كس را همان بد بروى            و گر چند باشد جگر كينه جوى‏
         چو از كار آن نامدار بلند            بر انديشم اينم نيايد پسند
         كه بد كرد با پر هنر مادرم            كسى را همان بد بسر ناورم‏
         بفرمودشان بازگشتن بجاى            چنان پاك زاده جهان كدخداى‏
         بديشان چنين گفت كايمن شويد            ز گوينده گفتار بد مشنويد
         كزين پس شما را ز من بيم نيست            مرا بى‏وفايى و دژخيم نيست‏
                        شاهنامه، ص: 576
         تن خويش را بد نخواهد كسى            چو خواهد زمانش نباشد بسى‏
         بباشيد ايمن بايوان خويش            بيزدان سپرده تن و جان خويش‏
                        [ پند دادن كى‏خسرو ايرانيان را]
          بايرانيان گفت پيروز بخت            بماناد تا جاودان تاج و تخت‏
         همه شهر توران گرفته بدست            بايران شما را سراى و نشست‏
         ز دلها همه كينه بيرون كنيد            بمهر اندرين كشور افسون كنيد
         كه از ما چنين دردشان در دلست            ز خون ريختن گرد كشور گلست‏
         همه گنج توران شما را دهم            بران گنج دادن سپاسى نهم‏
         بكوشيد و خوبى بكار آوريد            چو ديدند سرما بهار آوريد
         من ايرانيان را يكايك نه دير            كنم يك سر از گنج دينار سير
         ز خون ريختن دل ببايد كشيد            سر بى‏گناهان نبايد بريد
         نه مردى بود خيره آشوفتن            بزير اندر آورده را كوفتن‏
         ز پوشيده رويان بپيچيد روى            هر آن كس كه پوشيده دارد بكوى‏
         ز چيز كسان سر بتابيد نيز            كه دشمن شود دوست از بهر چيز
         نيايد جهان آفرين را پسند            كه جويند بر بى‏گناهان گزند
         هر آن كس كه جويد همى راى من            نبايد كه ويران كند جاى من‏
         و ديگر كه خوانند بيداد و شوم            كه ويران كند مهتر آباد بوم‏
         ازان پس بلشكر بفرمود شاه            گشادن در گنج توران سپاه‏
         جز از گنج ويژه رد افراسياب            كه كس را نبود اندران دست ياب‏
         ببخشيد ديگر همه بر سپاه            چه گنج سليح و چه تخت و كلاه‏
         ز هر سو پراكنده بى‏مر سپاه            ز تركان بيامد بنزديك شاه‏
         همى داد زنهار و بنواختشان            بزودى همى كار بر ساختشان‏
         سران را ز توران زمين بهر داد            بهر نامدارى يكى شهر داد
         بهر كشورى هر كه فرمان نبرد            ز دست دليران او جان نبرد
         شدند آن زمان شاه را چاكران            چو پيوسته شد نامه مهتران‏
         ز هر سو فرستادگان نزد شاه            يكايك سر اندر نهاده براه‏
                        [ نامه خسرو به كاوس به نويد پيروزى‏]
          ابا هديه و نامه مهتران            شده يك بيك شاه را چاكران‏
         دبير نويسنده را پيش خواند            سخن هر چه بايست با او براند
         سر نامه كرد آفرين از نخست            بدان كو زمين از بديها بشست‏
         چنان اختر خفته بيدار كرد            سر جادوان را نگونسار كرد
         توانايى و دانش و داد ازوست            بگيتى ستم يافته شاد ازوست‏
         دگر گفت كز بخت كاوس كى            بزرگ و جهان ديده و نيك پى‏
         گشاده شد آن گنگ افراسياب            سر بخت او اندر آمد بخواب‏
         بيك رزمگاه از نبرده سران            سر افراز با گرزهاى گران‏
         همانا كه افگنده شد صد هزار            بگلزريون در يكى كارزار
         و ز آن پس بر آمد يكى باد سخت            كه بركند شاداب بيخ درخت‏
         بآب اندر افتاد چندى سپاه            كه جستند بر ما يكى دستگاه‏
         بآوردگه در چنان شد سوار            كه از ما يكى را دو صد شد شكار
                        شاهنامه، ص: 577
         و ز آن جايگه رفت ببهشت گنگ            حصارى پر از مردم و جاى تنگ‏
         بجنگ حصار اندرون سى هزار            همانا كه شد كشته در كارزار
         همان بد كه بيداد گر بود مرد            و را دانش و بخت يارى نكرد
         همه روى كشور سپه گستريد            شدست او كنون از جهان ناپديد
         ازين پس فرستم بشاه آگهى            ز روزى كه باشد مرا فرهى‏
         ازان پس بيامد بشادى نشست            پرى روى پيش اندرون مى بدست‏
         ببد تا بهار اندر آورد روى            جهان شد بهشتى پر از رنگ و بوى‏
         همه دشت چون پرنيان شد برنگ            هوا گشت بر سان پشت پلنگ‏
         گرازيدن گور و آهو بدشت            بدين گونه بر چند خوشى گذشت‏
         بنخچير يوزان و پرّنده باز            همه مشك‏بويان بتان طراز
         همه چارپايان بكردار گور            پراگنده و آگنده كردن بزور
         بگردن بكردار شيران نر            بسان گوزنان بگوش و بسر
         ز هر سو فرستاده كار آگهان            همى جست پيدا ز كار جهان‏
                        [ آگاهى يافتن خسرو از رفتن افراسياب با سپاه فغفور]
          پس آگاهى آمد ز چين و ختن            از افراسياب و ازان انجمن‏
         كه فغفور چين با وى انباز گشت            همه روى كشور پر آواز گشت‏
         ز چين تا بگلزرّيون لشكرست            بريشان چو خاقان چين سرورست‏
         نداند كسى راز آن خواسته            پرستنده و اسب آراسته‏
         كه او را فرستاد خاقان چين            بشاهى برو خواندند آفرين‏
         همان گنج پيرانش آمد بدست            شتر وار دينار صد بار شست‏
         چو آن خواسته بر گرفت از ختن            سپاهى بياورد لشكر شكن‏
         چو زين گونه آگاهى آمد بشاه            بنزديك زنهار داده سپاه‏
         همه بازگشتند زايرانيان            ببستند خون ريختن را ميان‏
         چو برداشت افراسياب از ختن            يكى لشكرى شد برو انجمن‏
         كه گفتى زمين بر نتابد همى            ستاره شمارش نيابد همى‏
         ز چين سوى كى‏خسرو آورد روى            پر از درد با لشكرى كينه جوى‏
         چو كى‏خسرو آگاه شد زان سپاه            طلايه فرستاد چندى براه‏
         بفرمود گودرز كشواد را            سپهدار گرگين و فرهاد را
         كه ايدر بباشيد با داد و راى            طلايه شب و روز كرده بپاى‏
         بگودرز گفت اين سپاه تواند            چو كار آيد اندر پناه تواند
         ز تركان هر آنگه كه بينى يكى            كه ياد آرد از دشمنان اندكى‏
         هم اندر زمان زنده بر دار كن            دو پايش ز بر سر نگونسار كن‏
         چو بى‏رنج باشد تو بى‏رنج باش            نگهبان اين لشكر و گنج باش‏
         تبيره برآمد ز پرده سراى            خروشيدن زنگ و هندى دراى‏
         بدين سان سپاهى بيامد ز گنگ            كه خورشيد را آرزو كرد جنگ‏
         چو بيرون شد از شهر صف بركشيد            سوى كوكها لشكر اندر كشيد
         ميان دو لشكر دو منزل بماند            جهاندار گردنكشان را بخواند
         چنين گفت كامشب مجنبيد هيچ            نه خوب آيد آرامش اندر بسيچ‏
                        شاهنامه، ص: 578
         طلايه بر افگند بر گرد دشت            همه شب همى گرد لشكر بگشت‏
         بيك هفته بودش هم آنجا درنگ            همى ساخت آرايش و ساز جنگ‏
         بهشتم بيامد طلايه ز راه            بخسرو خبر داد كآمد سپاه‏
         سپه را بدان سان بياراست شاه            كه نظّاره گشتند خورشيد و ماه‏
         چو افراسياب آن سپه را بديد            بيامد برابر صفى بركشيد
         بفرزانگان گفت كين دشت رزم            بدل مر مرا چون خرامست و بزم‏
         مرا شاد بر گاه خواب آمدى            چو رزمم نبودى شتاب آمدى‏
         كنون مانده گشتم چنين در گريز            سرى پر ز كينه دلى پر ستيز
         بر آنم كه از بخت كى‏خسروست            و گر بر سرم روزگارى نوست‏
         بر آنم كه با او شوم همنبرد            اگر كام يابم اگر مرگ و درد
         بدو گفت هر كس كه فرزانه بود            گر از خويش بود ار ز بيگانه بود
         كه گر شاه را جست بايد نبرد            چرا بايد اين لشكر و دار و برد
         همه چين و توران بپيش تواند            ز بيگانگان ار ز خويش تواند
         فداى تو بادا همه جان ما            چنين بود تا بود پيمان ما
         اگر صد شود كشته گر صد هزار            تن خويش را خوار مايه مدار
         همه سر بسر نيكخواه توايم            كه زنده بفرّ كلاه توايم‏
         و ز آن پس بر آمد ز لشكر خروش            زمين و زمان شد پر از جنگ و جوش‏
         ستاره پديد آمد از تيره گرد            رخ زرد خورشيد شد لاژورد
                        [ نامه افراسياب به كى‏خسرو]
          سپهدار تركان ازان انجمن            گزين كرد كار آزموده دو تن‏
         پيامى فرستاد نزديك شاه            كه كردى فراوان پس پشت راه‏
         همانا كه فرسنگ ز ايران هزار            بود تا بگنگ اندر اى شهريار
         ز ريگ و بيابان و ز كوه و شخ            دو لشكر برين سان چو مور و ملخ‏
         زمين همچو دريا شد از خون كين            ز گنگ و ز چين تا بايران زمين‏
         اگر خون آن كشتگان را ز خاك            بژرفى برد راى يزدان پاك‏
         همانا چو درياى قلزم شود            دو لشكر بخون اندرون گم شود
         اگر گنج خواهى ز من گر سپاه            و گر بوم تركان و تخت و كلاه‏
         سپارم ترا من شوم ناپديد            جز از تيغ جان را ندارم كليد
         مكن گر ترا من پدر مادرم            ز تخم فريدون افسونگرم‏
         ز كين پدر گر دلت خيره شد            چنين آب من پيش تو تيره شد
         ازان بد سياوش گنهكار بود            مرا دل پر از درد و تيمار بود
         دگر گردش اختران بلند            كه هم با پناهند و هم با گزند
         مرا ساليان شست بر سر گذشت            كه با نامدارى نرفتم بدشت‏
         تو فرزندى و شاه ايران توى            برزم اندرون چنگ شيران توى‏
         يكى رزمگاهى گزين دور دست            نه بر دامن مرد خسرو پرست‏
         بگرديم هر دو بآوردگاه            بجايى كزو دور ماند سپاه‏
         اگر من شوم كشته بر دست تو            ز دريا نهنگ آورد شست تو
         تو با خويش و پيوند مادر مكوش            بپرهيز و ز كينه چندين مجوش‏
                        شاهنامه، ص: 579
         و گر تو شوى كشته بر دست من            بزنهار يزدان كزان انجمن‏
         نمانم كه يك تن بپيچد ز درد            دگر بيند از باد خاك نبرد
         ز گوينده بشنيد خسرو پيام            چنين گفت با پور دستان سام‏
         كه اين ترك بد ساز مردم فريب            نبيند همى از بلندى نشيب‏
         بچاره چنين از كف ما بجست            نمايد كه بر تخت ايران نشست‏
         ز آورد چندين بگويد همى            مگر دخمه شيده جويد همى‏
         نبيره فريدون و پور پشنگ            بآورد با او مرا نيست ننگ‏
         بدو گفت رستم كه اى شهريار            بدين در مدار آتش اندر كنار
         كه ننگست بر شاه رفتن بجنگ            و گر همنبرد تو باشد پشنگ‏
         دگر آنك گويد كه با لشكرم            مكن جنگ با دوده و كشورم‏
         ز دريا بدريا ترا لشكرست            كجا رايشان زين سخن ديگرست‏
         چو پيمان يزدان كنى با نيا            نشايد كه در دل بود كيميا
         بانبوه لشكر بجنگ اندر آر            سخن چند آلوده نابكار
                        [ جنگ ايرانيان با تورانيان‏]
          ز رستم چو بشنيد خسرو سخن            يكى ديگر انديشه افگند بن‏
         بگوينده گفت اين بد انديش مرد            چنين با من آويخت اندر نبرد
         فزون كرد ازين با سياوش وفا            زبان پر فسون بود دل پر جفا
         سپهبد بكژّى نگيرد فروغ            زبان خيره پر تاب و دل پر دروغ‏
         گر ايدونك رايش نبردست و بس            جز از من نبرد ورا هست كس‏
         تهمتن بجايست و گيو دلير            كه پيكار جويند با پيل و شير
         اگر شاه با شاه جويد نبرد            چرا بايد اين دشت پر مرد كرد
         نباشد مرا با تو زين بيش جنگ            ببينى كنون روز تاريك و تنگ‏
         فرستاده برگشت و آمد چو باد            شنيده سراسر برو كرد ياد
         پر از درد شد جان افراسياب            نكرد ايچ بر جنگ جستن شتاب‏
                        [ زنهار دادن خسرو خويشان افراسياب را]
          ز لشكر گزين كرد پس بخردان            جهان ديده و كاربين موبدان‏
         بديشان چنين گفت كآباد بيد            هميشه بهر كار با داد بيد
         در گنج اين ترك شوريده بخت            شما را سپردم بكوشيد سخت‏
         نبايد كه بر كاخ افراسياب            بتابد ز چرخ بلند آفتاب‏
         هم آواز پوشيده رويان اوى            نخواهم كه آيد ز ايوان بكوى‏
         نگهبان فرستاد سوى گله            كه بودند گرد دژ اندر يله‏
         ز خويشان او كس نيازرد شاه            چنانچون بود در خور پيشگاه‏
         چو زان گونه ديدند كردار اوى            سپه شد سراسر پر از گفت و گوى‏
         كه كى‏خسرو ايدر بدان سان شدست            كه گويى سوى باب مهمان شدست‏
         همى ياد نايدش خون پدر            بخيره بريده ببيداد سر
         همان مادرش را كه از تخت و گاه            ز پرده كشيدند يك سو براه‏
         شبان پروريدست و ز گوسفند            مزيدست شير اين شه هوشمند
         چرا چون پلنگان بچنگال تيز            نه انگيزد از خان او رستخيز
         فرود آورد كاخ و ايوان اوى            بر انگيزد آتش ز كيوان اوى‏
         ز گفتار ايرانيان پس خبر            بكى خسرو آمد همه در بدر
         فرستاد كس بخردان را بخواند            بسى داستان پيش ايشان براند
         كه هر جاى تندى نبايد نمود            سر بى‏خرد را نشايد ستود
         همان به كه با كينه ياد آوريم            بكام اندرون نام ياد آوريم‏
         كه نيكيست اندر جهان يادگار            نماند بكى جاودان روزگار
         همين چرخ گردنده با هر كسى            تواند جفا گستريدن بسى‏
         ازان پس بفرمود شاه جهان            كه آرند پوشيدگان را نهان‏
         چو ايرانيان آگهى يافتند            پر از كين سوى كاخ بشتافتند
         بران گونه بردند گردان گمان            كه خسرو سر آرد بريشان زمان‏
         بخوارى همى نزدشان خواستند            بتاراج و كشتن بياراستند
         ز ايوان بزارى بر آمد خروش            كه اى دادگر شاه بسيار هوش‏
         تو دانى كه ما سخت بيچاره‏ايم            نه بر جاى خوارى و پيغاره‏ايم‏
         بر شاه شد مهتر بانوان            ابا دختران اندر آمد نوان‏
         پرستنده صد پيش هر دخترى            ز ياقوت بر هر سرى افسرى‏
         چو خورشيد تابان از يشان گهر            بپيش اندر افگنده از شرم سر
         بيك دست مجمر بيك دست جام            برافروخته عنبر و عود خام‏
         تو گفتى كه كيوان ز چرخ برين            ستاره فشاند همى بر زمين‏
                        شاهنامه، ص: 575
         مه بانوان شد بنزديك تخت            ابر شهريار آفرين كرد سخت‏
         همان پروريده بتان طراز            برين گونه بردند پيشش نماز
         همه يك سره زار بگريستند            بدان شور بختى همى زيستند
         كسى كو نديدست جز گام و ناز            بروبر ببخشاى روز نياز
         همى خواندند آفرينى بدرد            كه اى نيك دل خسرو راد مرد
         چه نيكو بدى گر ز توران زمين            نبودى بدلت اندرون ايچ كين‏
         تو ايدر بجشن و خرام آمدى            ز شاهان درود و پيام آمدى‏
         برين بوم بر نيست خود كدخداى            بتخت نيا بر نهادى تو پاى‏
         سياوش نگشتى بخيره تباه            و ليكن چنين گشت خورشيد و ماه‏
         چنان كرد بد گوهر افراسياب            كه پيش تو پوزش نبيند بخواب‏
         بسى دادمش پند و سودى نداشت            بخيره همى سر ز پندم بگاشت‏
         گواى منست آفريننده‏ام            كه باريد خون از دو بيننده‏ام‏
         چو گرسيوز وجهن پيوند تو            كه سايد بزارى كنون بند تو
         ز بهر سياوش كه در خان من            چه تيمار بد بر دل و جان من‏
         كه افراسياب آن بد انديش مرد            بسى پند بشنيد و سودش نكرد
         بدان تا چنين روزش آيد بسر            شود پادشاهيش زير و زبر
         بتاراج داده كلاه و كمر            شده روز او تار و برگشته سر
         چنين زندگانى همى مرگ اوست            شگفت آنك بر تن ندردش پوست‏
         كنون از پى بى‏گناهان بما            نگه كن بر آيين شاهان بما
         همه پاك پيوسته خسرويم            جز از نام او در جهان نشنويم‏
         ببد كردن و جادو افراسياب            نگيرد برين بى‏گناهان شتاب‏
         بخوارى و زخم و بخون ريختن            چه بر بى‏گنه خيره آويختن‏
         كه از شهرياران سزاوار نيست            بريدن سرى كان گنهكار نيست‏
         ترا شهريارا جز اينست جاى            نماند كسى در سپنجى سراى‏
         هم آن كن كه پرسد ز تو كردگار            نپيچى ازان شرم روز شمار
         چو بشنيد خسرو ببخشود سخت            بر آن خوبرويان برگشته بخت‏
         كه پوشيده رويان ازان درد و داغ            شده لعل رخسارشان چون چراغ‏
         بپيچيد دل بخردان را ز درد            ز فرزند و زن هر كسى ياد كرد
         همى خواندند آفرينى بزرگ            سران سپه مهتران سترگ‏
         كز ايشان شه نامبردار كين            نخواهد ز بهر جهان آفرين‏
         چنين گفت كى‏خسرو هوشمند            كه هر چيز كان نيست ما را پسند
         نياريم كس را همان بد بروى            و گر چند باشد جگر كينه جوى‏
         چو از كار آن نامدار بلند            بر انديشم اينم نيايد پسند
         كه بد كرد با پر هنر مادرم            كسى را همان بد بسر ناورم‏
         بفرمودشان بازگشتن بجاى            چنان پاك زاده جهان كدخداى‏
         بديشان چنين گفت كايمن شويد            ز گوينده گفتار بد مشنويد
         كزين پس شما را ز من بيم نيست            مرا بى‏وفايى و دژخيم نيست‏
                        شاهنامه، ص: 576
         تن خويش را بد نخواهد كسى            چو خواهد زمانش نباشد بسى‏
         بباشيد ايمن بايوان خويش            بيزدان سپرده تن و جان خويش‏
                        [ پند دادن كى‏خسرو ايرانيان را]
          بايرانيان گفت پيروز بخت            بماناد تا جاودان تاج و تخت‏
         همه شهر توران گرفته بدست            بايران شما را سراى و نشست‏
         ز دلها همه كينه بيرون كنيد            بمهر اندرين كشور افسون كنيد
         كه از ما چنين دردشان در دلست            ز خون ريختن گرد كشور گلست‏
         همه گنج توران شما را دهم            بران گنج دادن سپاسى نهم‏
         بكوشيد و خوبى بكار آوريد            چو ديدند سرما بهار آوريد
         من ايرانيان را يكايك نه دير            كنم يك سر از گنج دينار سير
         ز خون ريختن دل ببايد كشيد            سر بى‏گناهان نبايد بريد
         نه مردى بود خيره آشوفتن            بزير اندر آورده را كوفتن‏
         ز پوشيده رويان بپيچيد روى            هر آن كس كه پوشيده دارد بكوى‏
         ز چيز كسان سر بتابيد نيز            كه دشمن شود دوست از بهر چيز
         نيايد جهان آفرين را پسند            كه جويند بر بى‏گناهان گزند
         هر آن كس كه جويد همى راى من            نبايد كه ويران كند جاى من‏
         و ديگر كه خوانند بيداد و شوم            كه ويران كند مهتر آباد بوم‏
         ازان پس بلشكر بفرمود شاه            گشادن در گنج توران سپاه‏
         جز از گنج ويژه رد افراسياب            كه كس را نبود اندران دست ياب‏
         ببخشيد ديگر همه بر سپاه            چه گنج سليح و چه تخت و كلاه‏
         ز هر سو پراكنده بى‏مر سپاه            ز تركان بيامد بنزديك شاه‏
         همى داد زنهار و بنواختشان            بزودى همى كار بر ساختشان‏
         سران را ز توران زمين بهر داد            بهر نامدارى يكى شهر داد
         بهر كشورى هر كه فرمان نبرد            ز دست دليران او جان نبرد
         شدند آن زمان شاه را چاكران            چو پيوسته شد نامه مهتران‏
         ز هر سو فرستادگان نزد شاه            يكايك سر اندر نهاده براه‏
                        [ نامه خسرو به كاوس به نويد پيروزى‏]
          ابا هديه و نامه مهتران            شده يك بيك شاه را چاكران‏
         دبير نويسنده را پيش خواند            سخن هر چه بايست با او براند
         سر نامه كرد آفرين از نخست            بدان كو زمين از بديها بشست‏
         چنان اختر خفته بيدار كرد            سر جادوان را نگونسار كرد
         توانايى و دانش و داد ازوست            بگيتى ستم يافته شاد ازوست‏
         دگر گفت كز بخت كاوس كى            بزرگ و جهان ديده و نيك پى‏
         گشاده شد آن گنگ افراسياب            سر بخت او اندر آمد بخواب‏
         بيك رزمگاه از نبرده سران            سر افراز با گرزهاى گران‏
         همانا كه افگنده شد صد هزار            بگلزريون در يكى كارزار
         و ز آن پس بر آمد يكى باد سخت            كه بركند شاداب بيخ درخت‏
         بآب اندر افتاد چندى سپاه            كه جستند بر ما يكى دستگاه‏
         بآوردگه در چنان شد سوار            كه از ما يكى را دو صد شد شكار
                        شاهنامه، ص: 577
         و ز آن جايگه رفت ببهشت گنگ            حصارى پر از مردم و جاى تنگ‏
         بجنگ حصار اندرون سى هزار            همانا كه شد كشته در كارزار
         همان بد كه بيداد گر بود مرد            و را دانش و بخت يارى نكرد
         همه روى كشور سپه گستريد            شدست او كنون از جهان ناپديد
         ازين پس فرستم بشاه آگهى            ز روزى كه باشد مرا فرهى‏
         ازان پس بيامد بشادى نشست            پرى روى پيش اندرون مى بدست‏
         ببد تا بهار اندر آورد روى            جهان شد بهشتى پر از رنگ و بوى‏
         همه دشت چون پرنيان شد برنگ            هوا گشت بر سان پشت پلنگ‏
         گرازيدن گور و آهو بدشت            بدين گونه بر چند خوشى گذشت‏
         بنخچير يوزان و پرّنده باز            همه مشك‏بويان بتان طراز
         همه چارپايان بكردار گور            پراگنده و آگنده كردن بزور
         بگردن بكردار شيران نر            بسان گوزنان بگوش و بسر
         ز هر سو فرستاده كار آگهان            همى جست پيدا ز كار جهان‏
                        [ آگاهى يافتن خسرو از رفتن افراسياب با سپاه فغفور]
          پس آگاهى آمد ز چين و ختن            از افراسياب و ازان انجمن‏
         كه فغفور چين با وى انباز گشت            همه روى كشور پر آواز گشت‏
         ز چين تا بگلزرّيون لشكرست            بريشان چو خاقان چين سرورست‏
         نداند كسى راز آن خواسته            پرستنده و اسب آراسته‏
         كه او را فرستاد خاقان چين            بشاهى برو خواندند آفرين‏
         همان گنج پيرانش آمد بدست            شتر وار دينار صد بار شست‏
         چو آن خواسته بر گرفت از ختن            سپاهى بياورد لشكر شكن‏
         چو زين گونه آگاهى آمد بشاه            بنزديك زنهار داده سپاه‏
         همه بازگشتند زايرانيان            ببستند خون ريختن را ميان‏
         چو برداشت افراسياب از ختن            يكى لشكرى شد برو انجمن‏
         كه گفتى زمين بر نتابد همى            ستاره شمارش نيابد همى‏
         ز چين سوى كى‏خسرو آورد روى            پر از درد با لشكرى كينه جوى‏
         چو كى‏خسرو آگاه شد زان سپاه            طلايه فرستاد چندى براه‏
         بفرمود گودرز كشواد را            سپهدار گرگين و فرهاد را
         كه ايدر بباشيد با داد و راى            طلايه شب و روز كرده بپاى‏
         بگودرز گفت اين سپاه تواند            چو كار آيد اندر پناه تواند
         ز تركان هر آنگه كه بينى يكى            كه ياد آرد از دشمنان اندكى‏
         هم اندر زمان زنده بر دار كن            دو پايش ز بر سر نگونسار كن‏
         چو بى‏رنج باشد تو بى‏رنج باش            نگهبان اين لشكر و گنج باش‏
         تبيره برآمد ز پرده سراى            خروشيدن زنگ و هندى دراى‏
         بدين سان سپاهى بيامد ز گنگ            كه خورشيد را آرزو كرد جنگ‏
         چو بيرون شد از شهر صف بركشيد            سوى كوكها لشكر اندر كشيد
         ميان دو لشكر دو منزل بماند            جهاندار گردنكشان را بخواند
         چنين گفت كامشب مجنبيد هيچ            نه خوب آيد آرامش اندر بسيچ‏
                        شاهنامه، ص: 578
         طلايه بر افگند بر گرد دشت            همه شب همى گرد لشكر بگشت‏
         بيك هفته بودش هم آنجا درنگ            همى ساخت آرايش و ساز جنگ‏
         بهشتم بيامد طلايه ز راه            بخسرو خبر داد كآمد سپاه‏
         سپه را بدان سان بياراست شاه            كه نظّاره گشتند خورشيد و ماه‏
         چو افراسياب آن سپه را بديد            بيامد برابر صفى بركشيد
         بفرزانگان گفت كين دشت رزم            بدل مر مرا چون خرامست و بزم‏
         مرا شاد بر گاه خواب آمدى            چو رزمم نبودى شتاب آمدى‏
         كنون مانده گشتم چنين در گريز            سرى پر ز كينه دلى پر ستيز
         بر آنم كه از بخت كى‏خسروست            و گر بر سرم روزگارى نوست‏
         بر آنم كه با او شوم همنبرد            اگر كام يابم اگر مرگ و درد
         بدو گفت هر كس كه فرزانه بود            گر از خويش بود ار ز بيگانه بود
         كه گر شاه را جست بايد نبرد            چرا بايد اين لشكر و دار و برد
         همه چين و توران بپيش تواند            ز بيگانگان ار ز خويش تواند
         فداى تو بادا همه جان ما            چنين بود تا بود پيمان ما
         اگر صد شود كشته گر صد هزار            تن خويش را خوار مايه مدار
         همه سر بسر نيكخواه توايم            كه زنده بفرّ كلاه توايم‏
         و ز آن پس بر آمد ز لشكر خروش            زمين و زمان شد پر از جنگ و جوش‏
         ستاره پديد آمد از تيره گرد            رخ زرد خورشيد شد لاژورد
                        [ نامه افراسياب به كى‏خسرو]
          سپهدار تركان ازان انجمن            گزين كرد كار آزموده دو تن‏
         پيامى فرستاد نزديك شاه            كه كردى فراوان پس پشت راه‏
         همانا كه فرسنگ ز ايران هزار            بود تا بگنگ اندر اى شهريار
         ز ريگ و بيابان و ز كوه و شخ            دو لشكر برين سان چو مور و ملخ‏
         زمين همچو دريا شد از خون كين            ز گنگ و ز چين تا بايران زمين‏
         اگر خون آن كشتگان را ز خاك            بژرفى برد راى يزدان پاك‏
         همانا چو درياى قلزم شود            دو لشكر بخون اندرون گم شود
         اگر گنج خواهى ز من گر سپاه            و گر بوم تركان و تخت و كلاه‏
         سپارم ترا من شوم ناپديد            جز از تيغ جان را ندارم كليد
         مكن گر ترا من پدر مادرم            ز تخم فريدون افسونگرم‏
         ز كين پدر گر دلت خيره شد            چنين آب من پيش تو تيره شد
         ازان بد سياوش گنهكار بود            مرا دل پر از درد و تيمار بود
         دگر گردش اختران بلند            كه هم با پناهند و هم با گزند
         مرا ساليان شست بر سر گذشت            كه با نامدارى نرفتم بدشت‏
         تو فرزندى و شاه ايران توى            برزم اندرون چنگ شيران توى‏
         يكى رزمگاهى گزين دور دست            نه بر دامن مرد خسرو پرست‏
         بگرديم هر دو بآوردگاه            بجايى كزو دور ماند سپاه‏
         اگر من شوم كشته بر دست تو            ز دريا نهنگ آورد شست تو
         تو با خويش و پيوند مادر مكوش            بپرهيز و ز كينه چندين مجوش‏                         شاهنامه، ص: 579
         و گر تو شوى كشته بر دست من            بزنهار يزدان كزان انجمن‏
         نمانم كه يك تن بپيچد ز درد            دگر بيند از باد خاك نبرد
         ز گوينده بشنيد خسرو پيام            چنين گفت با پور دستان سام‏
         كه اين ترك بد ساز مردم فريب            نبيند همى از بلندى نشيب‏
         بچاره چنين از كف ما بجست            نمايد كه بر تخت ايران نشست‏
         ز آورد چندين بگويد همى            مگر دخمه شيده جويد همى‏
         نبيره فريدون و پور پشنگ            بآورد با او مرا نيست ننگ‏
         بدو گفت رستم كه اى شهريار            بدين در مدار آتش اندر كنار
         كه ننگست بر شاه رفتن بجنگ            و گر همنبرد تو باشد پشنگ‏
         دگر آنك گويد كه با لشكرم            مكن جنگ با دوده و كشورم‏
         ز دريا بدريا ترا لشكرست            كجا رايشان زين سخن ديگرست‏
         چو پيمان يزدان كنى با نيا            نشايد كه در دل بود كيميا
         بانبوه لشكر بجنگ اندر آر            سخن چند آلوده نابكار
                        [ جنگ ايرانيان با تورانيان‏]
          ز رستم چو بشنيد خسرو سخن            يكى ديگر انديشه افگند بن‏
         بگوينده گفت اين بد انديش مرد            چنين با من آويخت اندر نبرد
         فزون كرد ازين با سياوش وفا            زبان پر فسون بود دل پر جفا
         سپهبد بكژّى نگيرد فروغ            زبان خيره پر تاب و دل پر دروغ‏
         گر ايدونك رايش نبردست و بس            جز از من نبرد ورا هست كس‏
         تهمتن بجايست و گيو دلير            كه پيكار جويند با پيل و شير
         اگر شاه با شاه جويد نبرد            چرا بايد اين دشت پر مرد كرد
         نباشد مرا با تو زين بيش جنگ            ببينى كنون روز تاريك و تنگ‏
         فرستاده برگشت و آمد چو باد            شنيده سراسر برو كرد ياد
         پر از درد شد جان افراسياب            نكرد ايچ بر جنگ جستن شتاب‏
         سپه را بجنگ اندر آورد شاه            بجنبيد ناچار ديگر سپاه‏
         يكى با درنگ و يكى با شتاب            زمين شد بكردار درياى آب‏
         ز باريدن تير گفتى ز ابر            همى ژاله باريد بر خود و ببر
         ز شبگير تا گشت خورشيد لعل            زمين پر ز خون بود در زير نعل‏
         سپه بازگشتند چون تيره گشت            كه چشم سواران همى خيره گشت‏
         سپهدار با فر و نيرنگ و ساز            چو آمد بلشكرگه خويش باز
         چنين گفت با طوس كامروز جنگ            نه بر آرزو كرد پور پشنگ‏
         گمان كه امشب شبيخون كند            ز دل درد ديرينه بيرون كند
         يكى كنده فرمود كردن براه            بران سو كه بد شاه توران سپاه‏
         چنين گفت كآتش نسوزيد كس            نبايد كه آيد خروش جرس‏
         ز لشكر سواران كه بودند گرد            گزين كرد شاه و برستم سپرد
         دگر بهره بگزيد ز ايرانيان            كه بندند بر تاختن بر ميان‏
         بطوس سپهدار داد آن گروه            بفرمود تا رفت بر سوى كوه‏
         تهمتن سپه را بهامون كشيد            سپهبد سوى كوه بيرون كشيد
                        شاهنامه، ص: 580
         بفرمود تا دور بيرون شوند            چپ و راست هر دو بهامون شوند
         طلايه مدارند و شمع و چراغ            يكى سوى دشت و يكى سوى راغ‏
         بدان تا اگر سازد افراسياب            بروبر شبيخون بهنگام خواب‏
         گر آيد سپاه اندر آيد ز پس            بماند نباشدش فرياد رس‏
         بره كنده پيش و پس اندر سپاه            پس كنده با لشكر و پيل شاه‏
                        [ شبيخون كردن افراسياب بر كى‏خسرو و شكست يافتن‏]
          سپهدار تركان چو شب در شكست            ميان با سپه تاختن را ببست‏
         ز لشكر جهان ديدگان را بخواند            ز كار گذشته فراوان براند
         چنين گفت كين شوم پر كيميا            چنين خيره شد بر سپاه نيا
         كنون جمله ايرانيان خفته‏اند            همه لشكر ما بر آشفته‏اند
         كنون ما ز دل بيم بيرون كنيم            سحرگه بريشان شبيخون كنيم‏
         گر امشب بريشان بيابيم دست            ببيشى ابر تخت بايد نشست‏
         و گر بختمان بر نگيرد فروغ            همه چاره با دست و مردى دروغ‏
         برين بر نهادند و برخاستند            ز بهر شبيخون بياراستند
         ز لشكر گزين كرد پنجه هزار            جهان ديده مردان خنجرگزار
         برفتند كار آگهان پيش شاه            جهان ديده مردان با فرّ و جاه‏
         ز كار آگهان آنك بد رهنماى            بيامد بنزديك پرده سراى‏
         بجايى غو پاسبانان نديد            تو گفتى جهان سر بسر آرميد
         طلايه نه و آتش و باد نه            ز توران كسى را بدل ياد نه‏
         چو آن ديد برگشت و آمد دوان            كزيشان كسى نيست روشن روان‏
         همه خفتگان سر بسر مرده‏اند            و گر نه همه روز مى خورده‏اند
         بجايى طلايه پايدار نيست            كس آن خفتگان را نگهدار نيست‏
         چو افراسياب اين سخنها شنود            بدلش اندرون روشنايى فزود
         سپه را فرستاد و خود بر نشست            ميان يلى تاختن را ببست‏
         برفتند گردان چو درياى آب            گرفتند بر تاختن بر شتاب‏
         بران تاختن جنبش و ساز نه            همان ناله بوق و آواز نه‏
         چو رفتند نزديك پرده سراى            برآمد خروشيدن كرّ ناى‏
         غو طبل بر كوهه زين بخاست            درفش سپه را برآورد راست‏
         ز لشكر هر آن كس كه بد پيش رو            بر انگيختند اسب و برخاست غو
         بكنده در افتاد چندى سوار            بپيچيد ديگر سر از كارزار
         ز يك دست رستم بر آمد ز دشت            ز گرد سواران هوا تيره گشت‏
         ز دست دگر گيو گودرز و طوس            بپيش اندرون ناله بوق و كوس‏
         شهنشاه با كاويانى درفش            هوا شد ز تيغ سواران بنفش‏
         بر آمد ده و گير و بر بند و كش            نه با اسب تاب و نه با مردهش‏
         از يشان ز صد نامور ده بماند            كسى را كه بد اختر بد براند
         چو آگاهى آمد برين رزمگاه            چنان خسته بد شاه توران سپاه‏
         كه از خستگى جمله گريان شدند            ز درد دل شاه بريان شدند
         چنين گفت كز گردش آسمان            نيابد گذر دانشى بى‏گمان‏
                        شاهنامه، ص: 581
         چو دشمن همى جان بسيچد نه چيز            بكوشيم ناچار يك دست نيز
         اگر سر بسر تن بكشتن دهيم            و گر ايرجى تاج بر سر نهيم‏
         بر آمد خروش از دو پرده سراى            جهان بر شد از ناله كرّ ناى‏
         گرفتند ژوپين و خنجر بكف            كشيدند لشكر سه فرسنگ صف‏
         بكردار دريا شد آن رزمگاه            نه خورشيد تابنده روشن نه ماه‏
         سپاه اندر آمد همى فوج فوج            بران سان كه برخيزد از باد موج‏
         در و دشت گفتى همه خون شدست            خور از چرخ گردنده بيرون شدست‏
         كسى را نبيد بر تن خويش مهر            بقير اندر اندود گفتى سپهر
         همانگه بر آمد يكى تيره باد            كه هرگز ندارد كسى آن بياد
         هم خاك برداشت از رزمگاه            بزد بر سر و چشم توران سپاه‏
         ز سرها همى ترگها بر گرفت            بماند اندر ان شاه تركان شگفت‏
         همه دشت مغز سر و خون گرفت            دل سنگ رنگ طبر خون گرفت‏
         سواران توران كه روز درنگ            زبون داشتندى شكار پلنگ‏
         نديدند با چرخ گردان نبرد            همى خاك برداشت از دشت مرد
         چو كى‏خسرو آن خاك و آن باد ديد            دل و بخت ايرانيان شاد ديد
         ابا رستم و گيو و گودرز و طوس            ز پشت سپاه اندر آورد كوس‏
         دهاده بر آمد ز قلب سپاه            ز يك دست رستم ز يك دست شاه‏
         شد اندر هوا گرد برسان ميغ            چه ميغى كه باران او تير و تيغ‏
         تلى كشته هر جاى چون كوه كوه            زمين گشته از خون ايشان ستوه‏
         هوا گشت چون چادر نيلگون            زمين شد بكردار درياى خون‏
         ز تير آسمان شد چو پرّ عقاب            نگه كرد خيره سر افراسياب‏
         بديد آن درفشان درفش بنفش            نهان كرد بر قلبگه بر درفش‏
         سپه را رده بر كشيده بماند            خود و نامداران توران براند
         ز خويشان شايسته مردى هزار            بنزديك او بود در كارزار
         ببى راه راه بيابان گرفت            برنج تن از دشمنان جان گرفت‏
         ز لشكر نيا را همى جست شاه            بيامد دمان تا بقلب سپاه‏
         ز هر سوى پوييد و چندى شتافت            نشان پى شاه توران نيافت‏
         سپه چون نگه كرد در قلبگاه            نديدند جايى درفش سياه‏
         ز شه خواستند آن زمان زينهار            فرو ريختند آلت كارزار
         چو خسرو چنان ديد بنواختشان            ز لشكر جدا جايگه ساختشان‏
         بفرمود تا تخت زرّين نهند            بخيمه در آرايش چين نهند
         مى آورد و رامشگران را بخواند            ز لشكر فراوان سران را بخواند
         شبى كرد جشنى كه تا روز پاك            همى مرده برخاست از تيره خاك‏
         چو خورشيد بر چرخ بنمود پشت            شب تيره شد از نمودن درشت‏
         شهنشاه ايران سر و تن بشست            يكى جايگاه پرستش بجست‏
         كز ايرانيان كس مر او را نديد            نه دام و دد آواى ايشان شنيد
         ز شبگير تا ماه بر چرخ ساج            بسر بر نهاد آن دلافروز تاج‏
                        شاهنامه، ص: 582
         ستايش همى كرد بر كردگار            ازان شادمان گردش روزگار
         فراوان بماليد بر خاك روى            برخ بر نهاد از دو ديده دو جوى‏
         و ز آنجا بيامد سوى تاج و تخت            خرامان و شادان دل و نيكبخت‏
         از ايرانيان هر كه افگنده بود            اگر كشته بودند گر زنده بود
         از ان خاك آورد برداشتند            تن دشمنان خوار بگذاشتند
         همه رزمگه دخمه‏ها ساختند            ازان كشتگان چون بپرداختند
         ز چيزى كه بود اندران رزمگاه            ببخشيد شاه جهان بر سپاه‏
         و ز آنجا بشد شاه ببهشت گنگ            همه لشكر آباد با ساز جنگ‏
                        [ پيك فرستادن خاقان چين نزد كى‏خسرو]
          چو آگاهى آمد بما چين و چين            ز تركان و ز شاه ايران زمين‏
         بپيچيد فغفور و خاقان بدرد            ز تخت مهى هر كسى ياد كرد
         و زان ياوريها پشيمان شدند            پر انديشه دل سوى درمان شدند
         همى گفت فغفور كافراسياب            ازين پس نبيند بزرگى بخواب‏
         ز لشكر فرستادن و خواسته            شود كار ما بى‏گمان كاسته‏
         پشيمانى آمد همه بهر ما            كزين كار ويران شود شهر ما
         ز چين و ختن هديه‏ها ساختند            بدان كار گنجى بپرداختند
         فرستاده‏اى نيك دل را بخواند            سخنهاى شايسته چندى براند
         يكى مرد بد نيك دل نيك خواه            فرستاد فغفور نزديك شاه‏
         طرايف بچين اندرون آنچ بود            ز دينار و ز گوهر نابسود
         بپوزش فرستاده نزديك شاه            فرستادگان برگرفتند راه‏
         بزرگان چين بى‏درنگ آمدند            بيك هفته از چين بگنگ آمدند
         جهاندار پيروز بنواختشان            چنانچون ببايست بنشاختشان‏
         بپذيرفت چيزى كه آورده بود            طرايف بدو بدره و پرده بود
         فرستاده را گفت كو را بگوى            كه خيره بر ما مبر آب روى‏
         نبايد كه نزد تو افراسياب            بيايد شب تيره هنگام خواب‏
         فرستاده برگشت و آمد چو باد            بفغفور يك سر پيامش بداد
         چو بشنيد فغفور هنگام خواب            فرستاد كس نزد افراسياب‏
         كه از من ز چين و ختن دور باش            ز بد كردن خويش رنجور باش‏
         هر آن كس كه او گم كند راه خويش            بد آيد بدانديش را كار پيش‏
                        [ برگذشتن افراسياب از آب زره‏]
          چو بشنيد افراسياب اين سخن            پشيمان شد از كرده‏هاى كهن‏
         بيفگند نام مهى جان گرفت            ببى راه راه بيابان گرفت‏
         چو با درد و با رنج و غم ديد روز            بيامد دمان تا بكوه اسپروز
         ز بد خواه روز و شب انديشه كرد            شب و روز را دل يكى پيشه كرد
         بيامد ز چين تا بآب زره            ميان سوده از رنج و بند گره‏
         چو نزديك آن ژرف دريا رسيد            مر آن را ميان و كرانه نديد
         بدو گفت ملاح كاى شهريار            بدين ژرف دريا نيابى گذار
         مرا ساليان هست هفتاد و هشت            نديدم كه كشتى بروبر گذشت‏
         بدو گفت پر مايه افراسياب            كه فرخ كسى كو بميرد در آب‏
                        شاهنامه، ص: 583
         مرا چون بشمشير دشمن نكشت            چنانچون نكشتش نگيرد بمشت‏
         بفرمود تا مهتران هر كسى            بآب اندر آرند كشتى بسى‏
         سوى گنگ دژ بادبان بركشيد            بنيك و بديها سر اندر كشيد
         چو آن جايگه شد بخفت و بخورد            برآسود از روزگار نبرد
         چنين گفت كايدر بباشيم شاد            ز كار گذشته نگيريم ياد
         چو روشن شود تيره‏گون اخترم            بكشتى بر آب زره بگذرم‏
         ز دشمن بخواهم همان كين خويش            درفشان كنم راه و آيين خويش‏
         چو كى‏خسرو آگاه شد زين سخن            كه كار نو آورد مرد كهن‏
         برستم چنين گفت كافراسياب            سوى گنگ دژ شد ز درياى آب‏
         بكردار كرد آنچ با ما بگفت            كه ما را سپهر بلندست جفت‏
         بكشتى بآب زره برگذشت            همه رنج ما سر بسر باد گشت‏
         مرا با نيا جز بخنجر سخن            نباشد نگردانم اين كين كهن‏
         بنيروى يزدان پيروزگر            ببندم بكين سياوش كمر
         همه چين و ما چين سپه‏گسترم            بدرياى كيماك بر بگذرم‏
         چو گردد مرا راست ما چين و چين            بخواهيم باژى ز مكران زمين‏
         بآب زره بگذرانم سپاه            اگر چرخ گردان بود نيك خواه‏
         اگر چند جايى درنگ آيدم            مگر مرد خونى بچنگ آيدم‏
         شما رنج بسيار برداشتيد            بر و بوم آباد بگذاشتيد
         همين رنج بر خويشتن برنهيد            از ان به كه گيتى بدشمن دهيد
         بماند ز ما نام تا رستخيز            بپيروزى و دشمن اندر گريز
         شدند اندران پهلوانان دژم            دهان پر ز باد ابروان پر ز خم‏
         كه درياى با موج و چندين سپاه            سر و كار با باد و شش ماه راه‏
         كه داند كه بيرون كه آيد ز آب            بد آمد سپه را ز افراسياب‏
         چو خشكى بود ما بجنگ اندريم            بدريا بكام نهنگ اندريم‏
         همى گفت هر گونه‏اى هر كسى            بدانگه كه گفتارها شد بسى‏
         چنين گفت رستم كه اى مهتران            جهان ديده و رنجبر ده سران‏
         نبايد كه اين رنج بى‏بر شود            بناز و تن آسانى اندر شود
         و ديگر كه اين شاه پيروزگر            بيابد همى ز اختر نيك بر
         از ايران برفتيم تا پيش گنگ            نديديم جز چنگ يازان بجنگ‏
         ز كارى كه سازد همى برخورد            بدين آمد و هم بدين بگذرد
         چو بشنيد لشكر ز رستم سخن            يكى پاسخ نو فگندند بن‏
         كه ما سر بسر شاه را بنده‏ايم            ابا بندگى دوست دارنده‏ايم‏
         بخشكى و بر آب فرمان و راست            همه كهترانيم و پيمان و راست‏
                        [ فرستادن كى‏خسرو بنديان را با گنج نزد كاوس‏]
          ازان شاد شد شاه و بنواختشان            يكايك باندازه بنشاختشان‏
         در گنجهاى نيا برگشاد            ز پيوند و مهرش نكرد ايچ ياد
         ز دينار و ديباى گوهر نگار            هيونان شايسته كردند بار
         هميدون ز گنج درم صد هزار            ببردند با آلت كارزار
                        شاهنامه، ص: 584
         ز گاوان گردون كشان ده هزار            ببردند تا خود كى آيد بكار
         هيونان ز گنج درم ده هزار            بسى بار كردند با شهريار
         بفرمود زان پس بهنگام خواب            كه پوشيده رويان افراسياب‏
         ز خويشان و پيوند چندانك هست            اگر دخترانند اگر زير دست‏
         همه در عمارى براه آورند            ز ايوان بميدان شاه آورند
         دو از نامداران گردنكشان            كه بودند هر يك بمردى نشان‏
         چو جهن و چو گرسيوز ارجمند            بمهد اندرون پاى كرده ببند
         همه خويش و پيوند افراسياب            ز تيمارشان ديده كرده پر آب‏
         نواها كه از شهرها يادگار            گروگان ستد ترك چينى هزار
         سپرد آن زمان گيو را شهريار            گزين كرد ز ايرانيان ده هزار
         بدو گفت كاى مرد فرخنده‏پى            برو با سپه پيش كاوس كى‏
         بفرمود تا پيش او شد دبير            بياورد قرطاس و چينى حرير
         يكى نامه از قير و مشك و گلاب            بفرمود در كار افراسياب‏
         چو شد خامه از مشك و ز قير تر            نخست آفرين كرد بر دادگر
         كه دارنده و بر سر آرنده اوست            زمين و زمان را نگارنده اوست‏
         همو آفريننده پيل و مور            ز خاشاك تا آب درياى شور
         همه با توانايى او يكيست            خداوند هست و خداوند نيست‏
         كسى را كه او پروراند بمهر            بر آن كس نگردد بتندى سپهر
         ازو باد بر شاه گيتى درود            كزو خيزد آرام را تار و پود
         رسيدم بدين دژ كه افراسياب            همى داشت از بهر آرام و خواب‏
         بدو اندرون بود تخت و كلاه            بزرگى و ديهيم و گنج و سپاه‏
         چهل پيل زيشان همه بسته گشت            هر آن كس كه برگشت تن خسته گشت‏
         بگويد كنون گيو يك يك بشاه            سخن هرچ رفت اندرين رزمگاه‏
         چو بر پيش يزدان گشايى دو لب            نيايش كن از بهر من روز و شب‏
         كشيديم لشكر بما چين و چين            و ز آن روى رانم بمكران زمين‏
         و زان پس بر آب زره بگذرم            اگر پاك يزدان بود ياورم‏
         ز پيش شهنشاه برگشت گيو            ابا لشكرى گشن و مردان نيو
         چو باد هوا گشت و ببريد راه            بيامد بنزديك كاوس شاه‏
         پس آگاهى آمد بكاوس كى            ازان پهلوان زاده نيك پى‏
         پذيره فرستاد چندى سپاه            گرانمايگان بر گرفتند راه‏
         چو آمد بر شهر گيو دلير            سپاهى ز گردان چو يك دشت شير
         چو گيو اندر آمد بنزديك شاه            زمين را ببوسيد بر پيش گاه‏
         ورا ديد كاوس بر پاى جست            بخنديد و بسترد رويش بدست‏
         بپرسيدش از شهريار و سپاه            ز گردنده خورشيد و تابنده ماه‏
         بگفت آن كجا ديد گيو سترگ            ز گردان و ز شهريار بزرگ‏
         جوان شد ز گفتار او مرد پير            پس آن نامه بنهاد پيش دبير
         چو آن نامه بر شاه ايران بخواند            همه انجمن در شگفتى بماند
                        شاهنامه، ص: 585
         همه شاد گشتند و خرم شدند            ز شادى دو ديده پر از نم شدند
         همه چيز دادند درويش را            بنفريده كردند بد كيش را
         فرود آمد از تخت كاوس شاه            ز سر برگرفت آن كيانى كلاه‏
         بيامد بغلتيد بر تيره خاك            نيايش كنان پيش يزدان پاك‏
         و ز آن جايگه شد بجاى نشست            بگرد دژ آيين شادى ببست‏
         همى گفت با شاه گيو آنچ ديد            سخن كز لب شاه ايران شنيد
         مى آورد و رامشگران را بخواند            و ز ايران نبرده سران را بخواند
         ز هر گونه‏اى گفت و پاسخ شنيد            چنين تا شب تيره اندر چميد
         برفتند با شمع ياران ز پيش            دلى شاد و خرم بايوان خويش‏
         چو بر زد خور از چرخ رخشان سنان            بپيچيد شب گرد كرده عنان‏
         تبيره بر آمد ز درگاه شاه            برفتند گردان بدان بارگاه‏
         جهاندار پس گيو را پيش خواند            بران نامور تخت شاهى نشاند
         بفرمود تا خواسته پيش برد            همان نامور سر فرازان گرد
         همان بى‏گنه روى پوشيدگان            پس پرده اندر ستم ديدگان‏
         همان جهن و گرسيوز بندساى            كه او برد پاى سياوش ز جاى‏
         چو گرسيوز بد كنش را بديد            بدو كرد نفرين كه نفرين سزيد
         همان جهن را پاى كرده ببند            ببردند نزديك تخت بلند
         بدان دختران رد افراسياب            نگه كرد كاوس مژگان پر آب‏
         پس پرده شاهشان جاى كرد            همانگه پرستنده بر پاى كرد
         اسيران و آن كس كه بود از نوا            بياراست مر هر يكى را جدا
         يكى را نگهبان يكى را ببند            ببردند از پيش شاه بلند
         ازان پس همه خواسته هر چه بود            ز دينار و ز گوهر نابسود
         بارزانيان داد تا آفرين            بخوانند بر شاه ايران زمين‏
         دگر بردگان مهتران را سپرد            بايوان ببرد از بزرگان و خرد
         بياراستند از در جهن جاى            خورش با پرستنده و رهنماى‏
         بدژ بر يكى جاى تاريك بود            ز دل دور با دخمه نزديك بود
         بگرسيوز آمد چنان جاى بهر            چنينست كردار گردنده دهر
         خنك آن كسى كو بود پادشا            كفى راد دارد دلى پارسا
         بداند كه گيتى برو بگذرد            نگردد بگرد در بى‏خرد
         خرد چون شود از دو ديده سرشك            چنان هم كه ديوانه خواهد پزشك‏
         از آن پس كزيشان بپردخت شاه            ز بيگانه مردم تهى كرد گاه‏
         نويسنده آهنگ قرطاس كرد            سر خامه برسان الماس كرد
         نبشتند نامه بهر كشورى            بهر نامدارى و هر مهترى‏
         كه شد ترك و چين شاه را يك سره            بآبشخور آمد پلنگ و بره‏
         درم داد و دينار درويش را            پراگنده و مردم خويش را
         بدو هفته در پيش درگاه شاه            از انبوه بخشش نديدند راه‏
         سيم هفته بر جايگاه مهى            نشست اندر آرام با فرهى‏
                        شاهنامه، ص: 586
         ز بس ناله ناى و بانگ سرود            همى داد گل جام مى را درود
         بيك هفته از كاخ كاوس كى            همى موج برخاست از جام مى‏
         سر ماه نو خلعت گيو ساخت            همى زرّ و پيروزه اندر شناخت‏
         طبقهاى زرّين و پيروزه جام            كمرهاى زرّين و زرّين ستام‏
         پرستار با طوق و با گوشوار            همان ياره و تاج گوهر نگار
         همان جامه تخت و افگندنى            ز رنگ و ز بو و ز پراگندنى‏
         فرستاد تا گيو را خواندند            بر اورنگ زرينش بنشاندند
         ببردند خلعت بنزديك اوى            بماليد گيو اندران تخت روى‏
                        [ پاسخ نامه خسرو از كاوس شاه‏]
          و ز آن پس بيامد خرامان دبير            بياورد قرطاس و مشك و عبير
         نبشتند نامه كه از كردگار            بداديم و خشنود از روزگار
         كه فرزند ما گشت پيروز بخت            سزاى مهى و ز در تاج و تخت‏
         بدى را كه گيتى همى ننگ داشت            جهان را پر از غارت و جنگ داشت‏
         ز دست تو آواره شد در جهان            نگويند نامش جز اندر نهان‏
         همه ساله تا بود خونريز بود            ببد نامى و زشتى آويز بود
         بزد گردن نوذر تاج دار            ز شاهان و ز راستان يادگار
         برادر كش و بد تن و شاه كش            بد انديش و بد راه و آشفته هش‏
         پى او ممان تا نهد بر زمين            بتوران و مكران و درياى چين‏
         جهان را مگر زو رهايى بود            سر بى‏بهايش بهايى بود
         اگر داور دادگر يك خداى            همى بود خواهد ترا رهنماى‏
         كه گيتى بشويى ز رنج بدان            ز گفتار و كردار نابخردان‏
         بداد جهان آفرين شاد باش            جهان را يكى تازه بنياد باش‏
         مگر باز بينم ترا شادمان            پر از درد گردد دل بد گمان‏
         وزين پس جز از پيش يزدان پاك            نباشم كزويست اميد و باك‏
         بدان تا تو پيروز باشى و شاد            سرت سبز باد و دلت پر ز داد
         جهان آفرين رهنماى تو باد            هميشه سر تخت جاى تو باد
         نهادند بر نامه بر مهر شاه            بر ايوان شه گيو بگزيد راه‏
         بره بر نبودش بجايى درنگ            بنزديك كى‏خسرو آمد بگنگ‏
         برو آفرين كرد و نامه بداد            پيام نيا پيش او كرد ياد
         ز گفتار او شاد شد شهريار            مى آورد و رامشگر و ميگسار
         همى خورد پيروز و شادان سه روز            چهارم چو بفروخت گيتى فروز
         سپه را همه ترك و جوشن بداد            پيام نيا پيششان كرد ياد
         مر آن را بگستهم نوذر سپرد            يكى لشكرى نامبردار و گرد
         ز گنگ گزين راه چين بر گرفت            جهان را بشمشير در برگرفت‏
         نبد روز بيكار و تيره شبان            طلايه بروز و بشب پاسبان‏
         بدين گونه تا شارستان پدر            همى رفت گريان و پر كينه سر
         همى گرد باغ و سياوش بگشت            بجايى كه بنهاد خونريز تشت‏
         همى گفت كز داور يك خداى            بخواهم كه باشد مرا رهنماى‏
                        شاهنامه، ص: 587
         مگر همچنين خون افراسياب            هم ايدر بريزم بكردار آب‏
         و ز آن جايگه شد سوى تخت باز            همى گفت با داور پاك راز
                        [ پيام فرستادن كى‏خسرو نزديك فغفور چين و شاه مكران‏]
          ز لشكر فرستادگان برگزيد            كه گويند و دانند گفت و شنيد
         فرستاد كس نزد خاقان چين            بفغفور و سالار مكران زمين‏
         كه گر داد گيريد و فرمان كنيد            ز كردار بد دل پشيمان كنيد
         خورشها فرستيد نزد سپاه            ببينيد ناچار ما را براه‏
         كسى كو بتابد ز فرمان من            و گر دور باشد ز پيمان من‏
         بياراست بايد سپه را برزم            هر آن كس كه بگريزد از راه بزم‏
         فرستاد آمد بهر كشورى            بهر جا كه بد نامور مهترى‏
         غمى گشت فغفور و خاقان چين            بزرگان هر كشورى همچنين‏
         فرستاده را چند گفتند گرم            سخنهاى شيرين بآواز نرم‏
         كه ما شاه را سر بسر كهتريم            زمين جز بفرمان او نسپريم‏
         گذرها كه راه دليران بدست            ببينيم تا چند ويران شدست‏
         كنيم از سر آباد با خوردنى            بباشيم و آريمش آوردنى‏
         همى گفت هر كس كه بودش خرد            كه گر بى‏زيان او بما بگذرد
         بدرويش بخشيم بسيار چيز            نثار و خورشها بسازيم نيز
         فرستاده را بى‏كران هديه داد            بيامد بدرگاه پيروز و شاد
         دگر نامور چون بمكران رسيد            دل شاه مكران دگر گونه ديد
         بر تخت او رفت و نامه بداد            بگفت از پيام آنچ بودش بياد
         سبك مر فرستاده را خوار كرد            دل انجمن پر ز تيمار كرد
         بدو گفت با شاه ايران بگوى            كه ناديده بر ما فزونى مجوى‏
         زمانه همه زير تخت منست            جهان روشن از فرّ بخت منست‏
         چو خورشيد تابان شود بر سپهر            نخستين برين بوم تابد بمهر
         هم دانش و گنج و آباد هست            بزرگى و مردى و نيروى دست‏
         گر از من همى راه جويد رواست            كه هر جانور بر زمين پادشاست‏
         نبنديم اگر بگذرى بر تو راه            زيانى مكن بر گذر با سپاه‏
         ور ايدونك با لشكر آيى بشهر            بر اين پادشاهى ترا نيست بهر
         نمانم كه بر بوم من بگذرى            وزين مرز جايى بپى بسپرى‏
         نمانم كه مانى تو پيروز گر            و گر يابى از اختر نيك بر
         برين گونه چون شاه پاسخ شنيد            ازان جايگه لشكر اندر كشيد
         بيامد گرازان بسوى ختن            جهاندار با نامدار انجمن‏
         برفتند فغفور و خاقان چين            بر شاه با پوزش و آفرين‏
         سه منزل ز چين پيش شاه آمدند            خود و نامداران براه آمدند
         همه راه آباد كرده چو دست            در و دشت چون جايگاه نشست‏
         همه بوم و بر پوشش و خوردنى            از آرايش بزم و گستردنى‏
         چو نزديك شاه اندر آمد سپاه            ببستند آذين ببى راه و راه‏
         بديوار ديبا برآويختند            ز بر زعفران و درم ريختند
                        شاهنامه، ص: 588
         چو با شاه فغفور گستاخ شد            بپيش اندر آمد سوى كاخ شد
         بدو گفت ما شاه را كهتريم            اگر كهترى را خود اندر خوريم‏
         جهانى ببخت تو آباد گشت            دل دوستداران تو شاد گشت‏
         گر ايوان ما در خور شاه نيست            گمانم كه هم بتّر از راه نيست‏
         بكاخ اندر آمد سر افراز شاه            نشست از بر نامور پيشگاه‏
         ز دينار چينى ز بهر نثار            بياورد فغفور چين صد هزار
         همى بود بر پيش او بر بپاى            ابا مرزبانان فرخنده راى‏
         بچين اندرون بود خسرو سه ماه            ابا نامداران ايران سپاه‏
         پرستنده فغفور هر بامداد            همى نو بنو شاه را هديه داد
         چهارم ز چين شاه ايران براند            بمكران شد و رستم آنجا بماند
                        [ رزم كى‏خسرو با شاه مكران و كشته شدن شاه مكران‏]
          بيامد چو نزديك مكران رسيد            ز لشكر جهان ديده‏اى برگزيد
         بر شاه مكران فرستاد و گفت            كه با شهرياران خرد باد جفت‏
         خورش ساز راه سپاه مرا            بخوبى بياراى گاه مرا
         نگه كن كه ما از كجا رفته‏ايم            نه مستيم و بى راه و نه خفته‏ايم‏
         جهان روشن از تاج و بخت منست            سر مهتران زير تخت منست‏
         برند آنگهى دست چيز كسان            مگر من نباشم بهر كس رسان‏
         علف چون نيابند جنگ آورند            جهان بر بد انديش تنگ آورند
         ور ايدونك گفتار من نشنوى            بخون فراوان كس اندر شوى‏
         همه شهر مكران تو ويران كنى            چو بر كينه آهنگ شيران كنى‏
         فرستاده آمد پيامش بداد            نبد بر دلش جاى پيغام و داد
         سر بى‏خرد زان سخن خيره شد            بجوشيد و مغزش ازان تيره شد
         پراگنده لشكر همه گرد كرد            بياراست بر دشت جاى نبرد
         فرستاده را گفت برگرد و رو            بنزديك آن بد گمان باز شو
         بگويش كه از گردش تيره روز            تو گشتى چنين شاد و گيتى فروز
         ببينى چو آيى ز ما دستبرد            بدانى كه مردان كدامند و گرد
         فرستاده شاه چون باز گشت            همه شهر مكران پر آواز گشت‏
         زمين كوه تا كوه لشكر گرفت            همه تيز و مكران سپه برگرفت‏
         بياورد پيلان جنگى دويست            تو گفتى كه اندر زمين جاى نيست‏
         از آواز اسبان و جوش سپاه            همى ماه بر چرخ گم كرد راه‏
         تو گفتى برآمد زمين بآسمان            و گر گشت خورشيد اندر نهان‏
         طلايه بيامد بنزديك شاه            كه مكران سيه شد ز گرد سپاه‏
         همه روى كشور درفشست و پيل            ببيند كنون شهريار از دو ميل‏
         بفرمود تا بر كشيدند صف            گرفتند گوپال و خنجر بكف‏
         ز مكران طلايه بيامد بدشت            همه شب همى گرد لشكر بگشت‏
         نگهبان لشكر از ايران تخوار            كه بودى بنزديك او رزم خوار
         بيامد بر آويخت با او بهم            چو پيل سر افراز و شير دژم‏
         بزد تيغ و او را بدو نيم كرد            دل شاه مكران پر از بيم كرد 
                        شاهنامه، ص: 589
         دو لشكر بران گونه صف بر كشيد            كه از گرد شد آسمان ناپديد
         سپاه اندر آمد دو رويه چو كوه            رده بر كشيدند هر دو گروه‏
         بقلب اندر آمد سپهدار طوس            جهان شد پر از ناله بوق و كوس‏
         بپيش اندرون كاويانى درفش            پس پشت گردان زرّينه كفش‏
         هوا پر ز پيكان شد و پرّ و تير            جهان شد بكردار درياى قير
         بقلب اندرون شاه مكران بخست            و ز آن خستگى جان او هم برست‏
         يكى گفت شاها سرش را بريم            بدو گفت شاه اندرو ننگريم‏
         سر شهرياران نبرّد ز تن            مگر نيز از تخمه اهرمن‏
         برهنه نبايد كه گردد تنش            بران هم نشان خسته در جوشنش‏
         يكى دخمه سازيد مشك و گلاب            چنانچون بود شاه را جاى خواب‏
         بپوشيد رويش بديباى چين            كه مرگ بزرگان بود همچنين‏
         و زان انجمن كشته شد ده هزار            سواران و گردان خنجرگزار
         هزار و صد و چل گرفتار شد            سر زندگان پر ز تيمار شد
         ببردند پيلان و آن خواسته            سرا پرده و گاه آراسته‏
         بزرگان ايران توانگر شدند            بسى نيز با تخت و افسر شدند
         ازان پس دليران پرخاش جوى            بتاراج مكران نهادند روى‏
         خروش زنان خاست از دشت و شهر            چشيدند زان رنج بسيار بهر
         بدرهاى شهر آتش اندر زدند            همى آسمان بر زمين بر زدند
         بخستند زيشان فراوان بتير            زن و كودك خرد كردند اسير
         چو كم شد ازان انجمن خشم شاه            بفرمود تا باز گردد سپاه‏
         بفرمود تا اشكش تيز هوش            بيارامد از غارت و جنگ و جوش‏
         كسى را نماند كه زشتى كند            و گر با نژندى درشتى كند
         ازان شهر هر كس كه بد پارسا            بپوزش بيامد بر پادشا
         كه ما بى‏گناهيم و بيچاره‏ايم            هميشه برنج ستمكاره‏ايم‏
         گر ايدونك بيند سر بى‏گناه            ببخشد سزاوار باشد ز شاه‏
         از يشان چو بشنيد فرخنده شاه            بفرمود تا بانگ زد بر سپاه‏
         خروشى برآمد ز پرده سراى            كه اى پهلوانان فرخنده راى‏
         ازين پس گر آيد ز جايى خروش            ز بيدادى و غارت و جنگ و جوش‏
         ستمكارگان را كنم بدو نيم            كسى كو ندارد ز دادار بيم‏
         جهاندار سالى بمكران بماند            ز هر جاى كشتى گران‏را بخواند
         چو آمد بهار و زمين گشت سبز            همه كوه پر لاله و دشت سبز
         چراگاه اسبان و جاى شكار            بياراست باغ از گل و ميوه دار
         باشكش بفرمود تا با سپاه            بمكران بباشد يكى چند گاه‏
         نجويد جز از خوبى و راستى            نيارد بكار اندرون كاستى‏
         و زان شهر راه بيابان گرفت            همه رنجها بر دل آسان گرفت‏
         چنان شد بفرمان يزدان پاك            كه اندر بيابان نديدند خاك‏
         هوا پر ز ابر و زمين پر ز خويد            جهانى پر از لاله و شنبليد
                        شاهنامه، ص: 590
         خورشهاى مردم ببردند پيش            بگردون بزير اندرون گاوميش‏
         بدشت اندرون سبزه و جاى خواب            هوا پر ز ابر و زمين پر ز آب‏
                        [ در گذشتن كى‏خسرو از آب زره‏]
          چو آمد بنزديك آب زره            گشادند گردان ميان از گره‏
         همه چاره سازان دريا براه            ز چين و ز مكران همى برد شاه‏
         بخشكى بكرد آنچ بايست كرد            چو كشتى بآب اندر افگند مرد
         بفرمود تا توشه برداشتند            بيك ساله ره راه بگذاشتند
         جهاندار نيك اختر و راه جوى            برفت از لب آب با آب روى‏
         بران بندگى بر نيايش گرفت            جهان آفرين را ستايش گرفت‏
         همى خواست از كردگار بلند            كز آبش بخشكى برد بى‏گزند
         همان ساز جنگ و سپاه و را            بزرگان ايران و گاه ورا
         همى گفت كاى كردگار جهان            شناسنده آشكار و نهان‏
         نگهدار خشكى و دريا توى            خداى ثرى و ثريا توى‏
         نگه دار جان و سپاه مرا            همان تخت و گنج و كلاه مرا
         پر آشوب دريا ازان گونه بود            كزو كس نرستى بدان بر شخود
         بشش ماه كشتى برفتى بآب            كزو ساختى هر كسى جاى خواب‏
         بهفتم كه نيمى گذشتى ز سال            شدى كژّ و بى‏راه باد شمال‏
         سر بادبان تيز برگاشتى            چو برق درخشنده بگماشتى‏
         براهى كشيديش موج مدد            كه ملاح خواندش فم الاسد
         چنان خواست يزدان كه باد هوا            نشد كژّ با اختر پادشا
         شگفت اندر آن آب مانده سپاه            نمودى بانگشت هر يك بشاه‏
         باب اندرون شير ديدند و گاو            همى داشتى گاو با شير تاو
         همان مردم و مويها چون كمند            همه تن پر از پشم چون گوسفند
         گروهى سران چون سر گاوميش            دو دست از پس مردم و پاى پيش‏
         يكى سر چو ماهى و تن چون نهنگ            يكى پاى چون گور و تن چون پلنگ‏
         نمودى همى اين بدان آن بدين            بدادار بر خواندند آفرين‏
         ببخشايش كردگار سپهر            هوا شد خوش و باد ننمود چهر
         گذشتند بر آب بر هفت ماه            كه بادى نكرد اندريشان نگاه‏
         چو خسرو ز دريا بخشكى رسيد            نگه كرد هامون جهان را بديد
         بيامد بپيش جهان آفرين            بماليد بر خاك رخ بر زمين‏
         بر آورد كشتى و زورق ز آب            شتاب آمدش بود جاى شتاب‏
         بيابانش پيش آمد و ريگ و دشت            تن آسان بريگ روان برگذشت‏
         همه شهرها ديد برسان چين            زبانها بكردار مكران زمين‏
         بدان شهرها در بياسود شاه            خورش خواست چندى ز بهر سپاه‏
         سپرد آن زمين گيو را شهريار            بدو گفت بر خوردى از روزگار
         درشتى مكن با گنهكار نيز            كه بى‏رنج شد مردم از گنج و چيز
         ازين پس ندارم كسى را بكس            پرستش كنم پيش فريادرس‏
         ز لشكر يكى نامور برگزيد            كه گفتار هر كس بداند شنيد
                        شاهنامه، ص: 591
         فرستاد نزديك شاهان پيام            كه هر كس كه او جويد آرام و كام‏
         بيايند خرم بدين بارگاه            برفتند يك سر بفرمان شاه‏
         يكى سر نپيچيد زان مهتران            بدرگاه رفتند چون كهتران‏
         چو ديدار بد شاه بنواختشان            بخورشيد گردن برافراختشان‏
         پس از گنگ دژ باز خواست آگهى            ز افراسياب و ز تخت مهى‏
         چنين گفت گوينده‏اى زان گروه            كه ايدر نه آبست پيشت نه كوه‏
         اگر بشمرى سر بسر نيك و بد            فزون نيست تا گنگ فرسنگ صد
         كنون تا بر آمد ز درياى آب            بگنگست با مردم افراسياب‏
         از آن آگهى شاد شد شهريار            شد آن رنجها بر دلش نيز خوار
         در ان مرزها خلعت آراستند            پس اسب جهان ديدگان خواستند
         بفرمود تا بازگشتند شاه            سوى گنگ دژ رفت با آن سپاه‏
         بران سو كه پور سياوش براند            ز بيداد مردم فراوان نماند
                        [ رسيدن كى‏خسرو به گنگ‏دژ]
          سپه را بياراست و روزى بداد            ز يزدان نيكى دهش كرد ياد
         همى گفت هر كس كه جويد بدى            بپيچيد ز باد افره ايزدى‏
         نبايد كه باشيد يك تن بشهر            گر از رنج يابد پى مور بهر
         جهانجوى چون گنگ دژ را بديد            شد از آب ديده رخش ناپديد
         پياده شد از اسب و رخ بر زمين            همى كرد بر كردگار آفرين‏
         همى گفت كاى داور داد و پاك            يكى بنده‏ام دل پر از ترس و باك‏
         كه اين باره شارستان پدر            بديدم بر آورده از ماه سر
         سياوش كه از فرّ يزدان پاك            چنين باره‏اى بركشيد از مغاك‏
         ستمگر بد آن كو ببد آخت دست            دل هر كس از كشتن او بخست‏
         بران باره بگريست يك سر سپاه            ز خون سياوش كه بد بى‏گناه‏
         بدست بد انديش بر كشته شد            چنين تخم كين در جهان كشته شد
         پس آگاهى آمد بافراسياب            كه شاه جهاندار بگذاشت آب‏
         شنيده همى داشت اندر نهفت            بيامد شب تيره با كس نگفت‏
         جهان ديدگان را هم آنجا بماند            دلى پر ز تيمار تنها براند
         چو كى‏خسرو آمد بگنگ اندرون            سرى پر ز تيمار دل پر ز خون‏
         بديد آن دلافروز باغ بهشت            شمرهاى او چون چراغ بهشت‏
         بهر گوشه‏اى چشمه و گلستان            زمين سنبل و شاخ بلبلستان‏
         همى گفت هر كس كه اينت نهاد            هم ايدر بباشيم تا مرگ شاد
         و ز آن پس بفرمود بيدار شاه            طلب كردن شاه توران سپاه‏
         بجستند بر دشت و باغ و سراى            گرفتند بر هر سوى رهنماى‏
         همى رفت جوينده چون بيهشان            مگر زو بيابند جايى نشان‏
         چو بر جستنش تيز بشتافتند            فراوان ز كسهاى او يافتند
         بكشتند بسيار كس بى‏گناه            نشانى نيامد ز بيداد شاه‏
         همى بود در گنگ دژ شهريار            يكى سال با رامش و ميگسار
         جهان چون بهشتى دلاويز بود            پر از گلشن و باغ و پاليز بود
                        شاهنامه، ص: 592
         برفتن همى شاه را دل نداد            همى بود در گنگ پيروز و شاد
         همه پهلوانان ايران سپاه            برفتند يك سر بنزديك شاه‏
         كه گر شاه را دل نجنبد ز جاى            سوى شهر ايران نيايدش راى‏
         همانا بد انديش افراسياب            گذشتست زان سو بدرياى آب‏
         چنان پير بر گاه كاوس شاه            نه اورنگ و فرّ و نه گنج و سپاه‏
         گر او سوى ايران شود پر ز كين            كه باشد نگهبان ايران زمين‏
         گر او باز با بخت و افسر شود            همه رنج ما پاك بى‏بر شود
         ازان پس بايرانيان شاه گفت            كه اين پند با سودمنديست جفت‏
         ازان شارستان پس مهان را بخواند            و ز آن رنج بردن فراوان براند
         از يشان كسى را كه شايسته تر            گرامى تر از شهر و بايسته تر
         تنش را بخلعت بياراستند            ز دژ باره مرزبان خواستند
         چنين گفت كايدر بشادى بمان            ز دل بر كن انديشه بد گمان‏
         ببخشيد چندانكه بد خواسته            ز اسبان و ز گنج آراسته‏
         همه شهر زيشان توانگر شدند            چه با ياره و تخت و افسر شدند
                        [ بازگشتن خسرو از گنگ‏دژ به سوى سياوشگرد]
          بدانگه كه بيدار گردد خروس            ز درگاه برخاست آواى كوس‏
         سپاهى شتابنده و راه جوى            بسوى بيابان نهادند روى‏
         همه نامداران هر كشورى            برفتند هر جا كه بد مهترى‏
         خورشها ببردند نزديك شاه            كه بود از در شهريار و سپاه‏
         براهى كه لشكر همى برگذشت            در و دشت يك سر چو بازار گشت‏
         بكوه و بيابان و جاى نشست            كسى را نبد كسى كه بگشاد دست‏
         بزرگان ابا هديه و با نثار            پذيره شدندى بر شهريار
         چو خلعت فراز آمديشان ز گنج            نهشتى كه با او برفتى برنج‏
         پذيره شدش گيو با لشكرى            و ز آن شهر هر كس كه بد مهترى‏
         چو ديد آن سرو فرّه سر فراز            پياده شد و برد پيشش نماز
         جهاندار بسيار بنواختشان            برسم كيان جايگه ساختشان‏
         چو خسرو بنزديك كشتى رسيد            فرود آمد و بادبان بركشيد
         دو هفته بران روى دريا بماند            ز گفتار با گيو چندى براند
         چنين گفت هر كو نديدست گنگ            نبايد كه خواهد بگيتى درنگ‏
         بفرمود تا كار بر ساختند            دو زورق بآب اندر انداختند
         شناساى كشتى هر آن كس كه بود            كه بر ژرف دريا دليرى نمود
         بفرمود تا بادبان بركشيد            بدرياى بى‏مايه اندر كشيد
         همان راه دريا بيك ساله راه            چنان تيز شد باد در هفت ماه‏
         كه آن شاه و لشكر بدين سو گذشت            كه از باد كژ آستى تر نگشت‏
         سپهدار لشكر بخشكى كشيد            ببستند كشتى و هامون بديد
         خورش كرد و پوشش هم آنجا يله            بملاح و آن كس كه كردى خله‏
         بفرمود دينار و خلعت ز گنج            ز گيتى كسى را كه بردند رنج‏
         و ز آن آب راه بيابان گرفت            جهانى ازو مانده اندر شگفت‏
                        شاهنامه، ص: 593
         چو آگاه شد اشكش آمد براه            ابا لشكرى ساخته پيش شاه‏
         پياده شد از اسب و روى زمين            ببوسيد و بر شاه كرد آفرين‏
         همه تيز و مكران بياراستند            ز هر جاى رامشگران خواستند
         همه راه و بى‏راه آواى رود            تو گفتى هوا تار شد رود پود
         بديوار ديبا برآويختند            درم با شكر زير پى ريختند
         بمكران هر آن كس كه بد مهترى            و گر نامدارى و كنداورى‏
         برفتند با هديه و با نثار            بنزديك پيروزگر شهريار
         و ز آن مرز چندانك بد خواسته            فراز آوريد اشكش آراسته‏
         ز اشكش پذيرفت شاه آنچ ديد            و ز آن نامداران يكى برگزيد
         ورا كرد مهتر بمكران زمين            بسى خلعتش داد و كرد آفرين‏
         چو آمد ز مكران و توران بچين            خود و سر فرازان ايران زمين‏
         پذيره شدش رستم زال سام            سپاهى گشاده دل و شادكام‏
         چو از دو كى‏خسرو آمد پديد            سوار سر افراز چترش كشيد
         پياده شد از باره بردش نماز            گرفتش ببر شاه گردن فراز
         بگفت آن شگفتى كه ديد اندر آب            ز گم بودن جادو افراسياب‏
         بچين نيز مهمان رستم بماند            بيك هفته از چين بما چين براند
         همى رفت سوى سياوش گرد            بماه سفندارمذ روز ارد
         چو آمد بدان شارستان پدر            دو رخساره پر آب و خسته جگر
         بجايى كه گرسيوز بد نشان            گروى بنفرين مردم كشان‏
         سر شاه ايران بريدند خوار            بيامد بدان جايگه شهريار
         همى ريخت بر سر ازان تيره خاك            همى كرد روى و بر خويش چاك‏
         بماليد رستم بران خاك روى            بنفريد بر جان ناكس گروى‏
         همى گفت كى‏خسرو اى شهريار            مرا ماندى در جهان يادگار
         نماندم ز كين تو مانند چيز            برنج اندرم تا جهانست نيز
         بپرداختم تخت افراسياب            ازين پس نه آرام جويم نه خواب‏
         بر اميد آن كش بچنگ آورم            جهان پيش او تار و تنگ آورم‏
         ازان پس بدان گنج بنهاد سر            كه مادر بدو ياد كرد از پدر
         در گنج بگشاد و روزى بداد            دو هفته دران شارستان بود شاد
         برستم دو صد بدره دينار داد            همان گيو را چيز بسيار داد
         چو بشنيد گستهم نوذر كه شاه            بدان شارستان پدر كرد راه‏
         پذيره شدش با سپاهى گران            ز ايران بزرگان و كنداوران‏
         چو از دور ديد افسر و تاج شاه            پياده فراوان بپيمود راه‏
         همه يك سره خواندند آفرين            بران دادگر شهريار زمين‏
         بگستهم فرمود تا بر نشست            همه راه شادان و دستش بدست‏
         كشيدند زان روى ببهشت گنگ            سپه را بنزديك شاه آب و رنگ‏
         وفا چون درختى بود ميوه دار            همى هر زمانى نو آيد ببار
         نياسود يك تن ز خورد و شكار            همان يك سواره همان شهريار                         شاهنامه، ص: 594
         ز تركان هر آن كس كه بد سر فراز            شدند از نوازش همه بى‏نياز
         برخشنده روز و بهنگام خواب            همى آگهى جست ز افراسياب‏
         از يشان كسى زو نشانى نداد            نكردند ازو در جهان نيز ياد
         جهاندار يك شب سر و تن بشست            بشد دور با دفتر زند و اُست 
         همه شب بپيش جهان آفرين            همى بود گريان و سر بر زمين‏
         همى گفت كين بنده ناتوان            هميشه پر از درد دارد روان‏
         همه كوه و رود و بيابان و آب            نبيند نشانى ز افراسياب‏
         همى گفت كاى داور دادگر            تو دادى مرا نازش و زور و فر
         كه او راه تو دادگر نسپرد            كسى را ز گيتى بكس نشمرد
         تو دانى كه او نيست بر داد و راه            بسى ريخت خون سر بى‏گناه‏
         مگر باشدم داد گر يك خداى            بنزديك آن بد كنش رهنماى‏
         تو دانى كه من خود سراينده‏ام            پرستنده آفريننده‏ام‏
         بگيتى از و نام و آواز نيست            ز من راز باشد ز تو راز نيست‏
         اگر زو تو خشنودى اى دادگر            مرا باز گردان ز پيكار سر
         بكش در دل اين آتش كين من            بآيين خويش آور آيين من‏
         ز جاى نيايش بيامد بتخت            جوان سر افراز و پيروز بخت‏
         همى بود يك سال در حصن گنگ            بر آسود از جنبش و ساز جنگ‏
                        [ بازگشتن كى‏خسرو از توران به ايران زمين‏]
          چو بودن بگنگ اندرون شد دراز            بديدار كاوسش آمد نياز
         بگستهم نوذر سپرد آن زمين            ز قچغار تا پيش درياى چين‏
         بى‏اندازه لشكر بگستهم داد            بدو گفت بيدار دل باش و شاد
         بچين و بمكران زمين دست ياز            بهر سو فرستاده و نامه ساز
         همى جوى ز افراسياب آگهى            مگر زو شود روى گيتى تهى‏
         و زان جايگه خواسته هرچ بود            ز دينار و ز گوهر نابسود
         ز مشك و پرستار و زرين ستام            همان جامه و اسب و تخت و غلام‏
         ز گستردنيها و آلات چين            ز چيزى كه خيزد ز مكران زمين‏
         ز گاوان گردونكشان چل هزار            همى راند پيش اندرون شهريار
         همى گفت هرگز كسى پيش ازين            نديد و نبد خواسته بيش ازين‏
         سپه بود چندانك بر كوه و دشت            همى ده شب و روز لشكر گذشت‏
         چو دمدار بر داشتى پيش رو            بمنزل رسيدى همى نو بنو
         بيامد بران هم نشان تا بچاج            بياويخت تاج از بر تخت عاج‏
         بسغد اندرون بود يك هفته شاه            همه سغد شد شاه را نيك خواه‏
         و ز آنجا بشهر بخارا رسيد            ز لشكر هوا را همى كس نديد
         بخورد و بياسود و يك هفته بود            دوم هفته با جامه نابسود
         بيامد خروشان بآتشكده            غمى بود زان اژدهاى شده‏
         كه تور فريدون بر آورده بود            بدو اندرون كاخها كرده بود
         بگسترد بر موبدان سيم و زر            بر آتش پراگند چندى گهر
         و ز آن جايگه سر برفتن نهاد            همى رفت با كام دل شاه شاد
                        شاهنامه، ص: 595
         بجيحون گذر كرد بر سوى بلخ            چشيده ز گيتى بسى شور و تلخ‏
         ببلخ اندرون بود يك ماه شاه            سر ماه بر بلخ بگزيد راه‏
         بهر شهر در نامور مهترى            بماندى سر افراز با لشكرى‏
         ببستند آذين ببى راه و راه            بجايى كه بگذشت شاه و سپاه‏
         همه بوم كشور بياراستند            مى و رود و رامشگران خواستند
         درم ريختند از بر و زعفران            چه دينار و مشك از كران تا كران‏
         بشهر اندرون هرك درويش بود            و گر سازش از كوشش خويش بود
         درم داد مر هر يكى را ز گنج            پراگنده شد بدره پنجاه و پنج‏
         سر هفته را كرد آهنگ رى            سوى پارس نزديك كاوس كى‏
         دو هفته برى نيز بخشيد و خورد            سيم هفته آهنگ بغداد كرد
         هيونان فرستاد چندى زرى            بنزديك كاوس فرخنده پى‏
                        [ باز آمدن كى‏خسرو به نزد نيا]
          دل پير زان آگهى تازه شد            تو گفتى كه بر ديگر اندازه شد
         بايوانها تخت زرين نهاد            بخانه در آرايش چين نهاد
         ببستند آذين بشهر و براه            همه برزن و كوى و بازارگاه‏
         پذيره شدندش همه مهتران            بزرگان هر شهر و كنداوران‏
         همه راه و بى‏راه گنبد زده            جهان شد چو ديبا بزر آزده‏
         همه مشك با گوهر آميختند            ز گنبد بسرها فرو ريختند
         چو بيرون شد از شهر كاوس كى            ابا نامداران فرخنده پى‏
         سوى طالقان آمد و مرو رود            جهان بود پر بانگ و آواى رود
         و ز آن پس براه نيشاپور شاه            بديدند مر يكديگر را براه‏
         نيا را چو ديد از كران شاه نو            بر انگيخت آن باره تند رو
         بروبر نيا برگرفت آفرين            ستايش سزاى جهان آفرين‏
         همى گفت بى‏تو مبادا جهان            نه تخت بزرگى نه تاج مهان‏
         كه خورشيد چون تو نديدست شاه            نه جوشن نه اسب و نه تخت و كلاه‏
         ز جمشيد تا بآفريدون رسيد            سپهر و زمين چون تو شاهى نديد
         نه زين سان كسى رنج برد از مهان            نه ديد آشكارا نهان جهان‏
         كه روشن جهان بر تو فرخنده باد            دل و جان بد خواه تو كنده باد
         سياوش گرش روز باز آمدى            بفر تو او را نياز آمدى‏
         بدو گفت شاه اين ز بخت تو بود            برومند شاخ درخت تو بود
         زبرجد بياورد و ياقوت و زر            همى ريخت بر تارك شاه بر
         بدين گونه تا تخت گوهر نگار            بشد پايها ناپديد از نثار
         بفرمود پس انجمن را بخوان            بايوان ديگر بياراى خوان‏
         نشستند در گلشن زرنگار            بزرگان پر مايه با شهريار
         همى گفت شاه آن شگفتى كه ديد            بدريا در نامداران شنيد
         ز دريا و از دژ گنگ ياد كرد            لب نامداران پر از باد كرد
         از آن خرمى دشت و آن شهر و راغ            شمرها و پاليزها چون چراغ‏
         بدو ماند كاوس كى در شگفت            ز كردارش اندازها برگرفت‏
                        شاهنامه، ص: 596
         بدو گفت روز نو و ماه نو            چو گفتارهاى نو و شاه نو
         نه كس چون تو اندر جهان شاه ديد            نه اين داستان گوش هر كس شنيد
         كنون تا بدين اخترى نو كنيم            بمردى همه ياد خسرو كنيم‏
         بياراست آن گلشن زرنگار            مى آورد ياقوت لب ميگسار
         بيك هفته ز ايوان كاوس كى            همى موج برخاست از جام مى‏
         بهشتم در گنج بگشاد شاه            همى ساخت آن رنج را پايگاه‏
         بزرگان كه بودند با او بهم            برزم و ببزم و بشادى و غم‏
         باندازه‏شان خلعت آراستند            ز گنج آنچ پر مايه‏تر خواستند
         برفتند هر كس سوى كشورى            سر افراز با نامور لشكرى‏
         بپردخت زان پس بكار سپاه            درم داد يك ساله از گنج شاه‏
         و ز آن پس نشستند بى‏انجمن            نيا و جهانجوى با راى زن‏
         چنين گفت خسرو بكاوس شاه            جز از كردگار از كه جوييم راه‏
         بيابان و يك ساله دريا و كوه            برفتيم با داغ دل يك گروه‏
         بهامون و كوه و بدرياى آب            نشانى نديديم ز افراسياب‏
         گرو يك زمان اندر آيد بگنگ            سپاه آرد از هر سويى بى‏درنگ‏
         همه رنج و سختى بپيش اندرست            اگر چندمان دادگر ياورست‏
         نيا چون شنيد از نبيره سخن            يكى پند پيرانه افگند بن‏
         بدو گفت ما همچنين بر دو اسب            بتازيم تا خان آذرگشسب‏
         سر و تن بشوييم با پا و دست            چنانچون بود مرد يزدان پرست‏
         ابا باژ با كردگار جهان            بدو بر كنيم آفرين نهان‏
         بباشيم بر پيش آتش بپاى            مگر پاك يزدان بود رهنماى‏
         بجايى كه او دارد آرامگاه            نمايد نماينده داد راه‏
         برين باژ گشتند هر دو يكى            نگرديد يك تن ز راه اندكى‏
         نشستند با باژ هر دو بر اسب            دوان تا سوى خان آذرگشسب‏
         پر از بيم دل يك بيك پر اميد            برفتند با جامه‏هاى سپيد
         چو آتش بديدند گريان شدند            چو بر آتش تيز بريان شدند
         بدان جايگه زار و گريان دو شاه            ببودند با درد و فرياد خواه‏
         جهان آفرين را همى خواندند            بدان موبدان گوهر افشاندند
         چو خسرو بآب مژه رخ بشست            برافشاند دينار بر زند و اُست 
         بيك هفته بر پيش يزدان بدند            مپندار كآتش پرستان بدند
         كه آتش بدان گاه محراب بود            پرستنده را ديده پر آب بود
         اگر چند انديشه گردد دراز            هم از پاك يزدان نه اى بى‏نياز
         بيك ماه در آذرابادگان            ببودند شاهان و آزادگان‏
                        [ گرفتار شدن افراسياب بر دست هوم از نژاد فريدون‏]
          از آن پس چنان بود كه افراسياب            همى بود هر جاى بى‏خورد و خواب‏
         نه ايمن بجان و نه تن سودمند            هراسان هميشه ز بيم گزند
         همى از جهان جايگاهى بجست            كه باشد بجان ايمن و تن درست‏
         بنزديك بردع يكى غار بود            سر كوه غار از جهان نابسود
                        شاهنامه، ص: 597
         نديد از برش جاى پرواز باز            نه زيرش پى شير و آن گراز
         خورش برد و ز بيم جان جاى ساخت            بغار اندرون جاى بالاى ساخت‏
         ز هر شهر دور و بنزديك آب            كه خوانى ورا هنگ افراسياب‏
         همى بود چندى بهنگ اندرون            ز كرده پشيمان و دل پر ز خون‏
         چو خونريز گردد سر سر فراز            بتخت كيان بر نماند دراز
         يكى مرد نيك اندر آن روزگار            ز تخم فريدون آموزگار
         پرستار با فرّ و برز كيان            بهر كار با شاه بسته ميان‏
         پرستشگهش كوه بودى همه            ز شادى شده دور و دور از رمه‏
         كجا نام اين نامور هوم بود            پرستنده دور از بر و بوم بود
         يكى كاخ بود اندر ان برز كوه            بدو سخت نزديك و دور از گروه‏
         پرستشگهى كرده پشمينه پوش            ز كافش يكى ناله آمد بگوش‏
         كه شاها سرا نامور مهترا            بزرگان و بر داوران داورا
         همه ترك و چين زير فرمان تو            رسيده بهر جاى پيمان تو
         يكى غار دارى ببهره بچنگ            كجات آن سر تاج و مردان جنگ‏
         كجات آن همه زور و مردانگى            دليرى و نيروى و فرزانگى‏
         كجات آن بزرگى و تخت و كلاه            كجات آن بر و بوم و چندان سپاه‏
         كه اكنون بدين تنگ غار اندرى            گريزان بسنگين حصار اندرى‏
         بتركى چو اين ناله بشنيد هوم            پرستش رها كرد و بگذاشت بوم‏
         چنين گفت كين ناله هنگام خواب            نباشد مگر آن افراسياب‏
         چو انديشه شد بر دلش بر درست            در غار تاريك چندى بجست‏
         ز كوه اندر آمد بهنگام خواب            بديد آن در هنگ افراسياب‏
         بيامد بكردار شير ژيان            ز پشمينه بگشاد گردى ميان‏
         كمندى كه بر جاى زنار داشت            كجا در پناه جهاندار داشت‏
         بهنگ اندرون شد گرفت آن بدست            چو نزديك شد بازوى او ببست‏
         همى رفت و او را پس اندر كشان            همى تاخت با رنج چون بيهشان‏
         شگفت ار بمانى بدين در رواست            هر آن كس كه او بر جهان پادشاست‏
         جز از نيك نامى نبايد گزيد            ببايد چميد و ببايد چريد
         ز گيتى يكى غار بگزيد راست            چه دانست كان غار هنگ بلاست‏ 
                        [ گريختن افراسياب از دست هوم‏]
          چو آن شاه را هوم بازو ببست            همى بردش از جايگاه نشست‏
         بدو گفت كاى مرد با هوش و باك            پرستار دارنده يزدان پاك‏
         چه خواهى ز من من كيم در جهان            نشسته بدين غار با آن دهان‏
         بدو گفت هوم اين نه آرام تست            جهانى سراسر پر از نام تست‏
         ز شاهان گيتى برادر كه كشت            كه شد نيز با پاك يزدان درشت‏
         چو اغريرث و نوذر نامدار            سياوش كه بد در جهان يادگار
         تو خون سر بى‏گناهان مريز            نه اندر بن غار بى‏بن گريز
         بدو گفت كاندر جهان بى‏گناه            كرا دانى اى مرد با دستگاه‏
         چنين راند بر سر سپهر بلند            كه آيد ز من درد و رنج و گزند
                        شاهنامه، ص: 598
         ز فرمان يزدان كسى نگذرد            و گر ديده اژدها بسپرد
         ببخشاى بر من كه بيچاره‏ام            و گر چند بر خود ستمكاره‏ام‏
         نبيره فريدون فرخ منم            ز بند كمندت همى بگسلم‏
         كجا برد خواهى مرا بسته خوار            نترسى ز يزدان بروز شمار
         بدو گفت هوم اى بد بد گمان            همانا فراوان نماندت زمان‏
         سخنهات چون گلستان نوست            ترا هوش بر دست كى‏خسروست‏
         بپيچيد دل هوم را زان گزند            برو سست كرد آن كيانى كمند
         بدانست كان مرد پرهيزگار            ببخشود بر ناله شهريار
         بپيچيد و زو خويشتن در كشيد            بدريا درون جست و شد ناپديد
         چنان بد كه گودرز كشوادگان            همى رفت با گيو و آزادگان‏
         گرازان و پويان بنزديك شاه            بدريا درون كرد چندى نگاه‏
         بچشم آمدش هوم با آن كمند            نوان بر لب آب بر مستمند
         همان گونه آب را تيره ديد            پرستنده را ديدگان خيره ديد
         بدل گفت كين مرد پرهيزگار            ز درياى چيچست گيرد شكار
         نهنگى مگر دم ماهى گرفت            بديدار ازو مانده اندر شگفت‏
         بدو گفت كاى مرد پرهيزگار            نهانى چه دارى بكن آشكار
         ازين آب دريا چه جويى همى            مگر تيره تن را بشويى همى‏
         بدو گفت هوم اى سرافراز مرد            نگه كن يكى اندرين كاركرد
         يكى جاى دارم بدين تيغ كوه            پرستشگه بنده دور از گروه‏
         شب تيره بر پيش يزدان بدم            همه شب ز يزدان پرستان بدم‏
         بدانگه كه خيزد ز مرغان خروش            يكى ناله زارم آمد بگوش‏
         همانگه گمان برد روشن دلم            كه من بيخ كين از جهان بگسلم‏
         بدين گونه آواز هنگام خواب            نشايد كه باشد جز افراسياب‏
         بجستن گرفتم همه كوه و غار            بديدم در هنگ آن سوگوار
         دو دستش بزنار بستم چو سنگ            بدان سان كه خونريز بودش دو چنگ‏
         ز كوه اندر آوردمش تازيان            خروشان و نوحه زنان چون زنان‏
         ز بس ناله و بانگ و سوگند اوى            يكى سست كردم همى بند اوى‏
         بدين جايگه در ز چنگم بجست            دل و جانم از رستن او بخست‏
         بدين آب چيچست پنهان شدست            بگفتم ترا راست چونانك هست‏
         چو گودرز بشنيد اين داستان            بياد آمدش گفته راستان‏
         از آنجا بشد سوى آتشكده            چنانچون بود مردم دلشده‏
         نخستين بر آتش ستايش گرفت            جهان آفرين را نيايش گرفت‏
         بپردخت و بگشاد راز از نهفت            همان ديده بر شهرياران بگفت‏
         همانگه نشستند شاهان بر اسب            برفتند ز ايوان آذرگشسب‏
                        [ آمدن كاوس و خسرو نزديك هوم‏]
          پر انديشه شد زان سخن شهريار            بيامد بنزديك پرهيزگار
         چو هوم آن سرو تاج شاهان بديد            بريشان بداد آفرين گستريد
         همه شهرياران بر او آفرين            همى خواندند از جهان آفرين‏
                        شاهنامه، ص: 599
         چنين گفت با هوم كاوس شاه            به يزدان سپاس و بدويم پناه‏
         كه ديدم رخ مرد يزدان پرست            توانا و با دانش و زور دست‏
         چنين داد پاسخ پرستنده هوم            به آباد بادا بداد تو بوم‏
         بدين شاه نوروز فرخنده باد            دل بدسگالان او كنده باد
         پرستنده بودم بدين كوهسار            كه بگذشت بر گنگ دژ شهريار
         همى خواستم تا جهان آفرين            بدو دارد آباد روى زمين‏
         چو باز آمد او شاد و خندان شدم            نيايش كنان پيش يزدان شدم‏
         سروش خجسته شبى ناگهان            بكرد آشكارا بمن بر نهان‏
         ازين غار بى‏بن بر آمد خروش            شنيدم نهادم بآواز گوش‏
         كسى زار بگريست بر تخت عاج            چه بر كشور و لشكر و تيغ و تاج‏
         ز تيغ آمدم سوى آن غار تنگ            كمندى كه زنّار بودم بچنگ‏
         بديدم سرو گوش افراسياب            درو ساخته جاى آرام و خواب‏
         ببند كمندش ببستم چو سنگ            كشيدمش بيچاره زان جاى تنگ‏
         بخواهش بدو سست كردم كمند            چو آمد بر آب بگشاد بند
         بآب اندرست اين زمان ناپديد            پى او ز گيتى ببايد بريد
         ورا گر ببر باز گيرد سپهر            بجنبد بگرسيوزش خون و مهر
         چو فرمان دهد شهريار بلند            برادرش را پاى كرده ببند
         بيارند بر كتف او خام گاو            بدوزند تا گم كند زور و تاو
         چو آواز او يابد افراسياب            همانا بر آيد ز درياى آب‏
         بفرمود تا روزبانان در            برفتند با تيغ و گيلى سپر
         ببردند گرسيوز شوم را            كه آشوب ازو بد برو و بوم را
         بدژخيم فرمود تا بركشيد            ز رخ پرده شرم را بردريد
         همى دوخت بر كتف او خام گاو            چنين تا نماندش بتن هيچ تاو
         برو پوست بدريد و زنهار خواست            جهان آفرين را همى يار خواست‏
         چو بشنيد آوازش افراسياب            پر از درد گريان بر آمد ز آب‏
         بدريا همى كرد پاى آشناه            بيامد بجايى كه بد پايگاه‏
         ز خشكى چو بانگ برادر شنيد            بر و بتّر آمد ز مرگ آنچ ديد
         چو گرسيوز او را بديد اندر آب            دو ديده پر از خون و دل پر شتاب‏
         فغان كرد كاى شهريار جهان            سر نامداران و تاج مهان‏
         كجات آن همه رسم و آيين و گاه            كجات آن سر تاج و چندان سپاه‏
         كجات آن همه دانش و زور دست            كجات آن بزرگان خسرو پرست‏
         كجات آن برزم اندرون فرّ و نام            كجات آن ببزم اندرون كام و جام‏
         كه اكنون بدريا نياز آمدت            چنين اختر ديرساز آمدت‏
         چو بشنيد بگريست افراسياب            همى ريخت خونين سرشك اندر آب‏
         چنين داد پاسخ كه گرد جهان            بگشتم همى آشكار و نهان‏
         كزين بخشش بد مگر بگذرم            ز بد بتّر آمد كنون بر سرم‏
         مرا زندگانى كنون خوار گشت            روانم پر از درد و تيمار گشت‏
                        شاهنامه، ص: 600
         نبيره فريدون و پور پشنگ            بر آويخته سر بكام نهنگ‏
         همى پوست درّند بر روى بچرم            كسى را نبينم بچشم آب شرم‏
                        [ گرفتار شدن افراسياب بار ديگر و كشته شدن او و گرسيوز]
          زبان دو مهتر پر از گفت و گوى            روان پرستنده پر جست و جوى‏
         چو يزدان پرستنده او را بديد            چنان نوحه زار ايشان شنيد
         ز راه جزيره برآمد يكى            چو ديدش مر او را ز دور اندكى‏
         گشاد آن كيانى كمند از ميان            دو تايى بيامد چو شير ژيان‏
         بينداخت آن گرد كرده كمند            سر شهريار اندر آمد ببند
         بخشكى كشيدش ز درياى آب            بشد توش و هوش از رد افراسياب‏
         گرفته ورا مرد دين دار دست            بخوارى ز دريا كشيد و ببست‏
         سپردش بديشان و خود باز گشت            تو گفتى كه با باد انباز گشت‏
         بيامد جهاندار با تيغ تيز            سرى پر ز كينه دلى پر ستيز
         چنين گفت بى‏دولت افراسياب            كه اين روز را ديده بودم بخواب‏
         سپهر بلند ار فراوان كشيد            همان پرده رازها بردريد
         بآواز گفت اى بد كينه جوى            چرا كشت خواهى نيا را بگوى‏
         چنين داد پاسخ كه اى بدكنش            سزاوار پيغاره و سرزنش‏
         ز جان برادرت گويم نخست            كه هرگز بلاى مهان را نجست‏
         دگر نوذر آن نامور شهريار            كه از تخم ايرج بد او يادگار
         زدى گردنش را بشمشير تيز            بر انگيختى از جهان رستخيز
         سه ديگر سياوش كه چون او سوار            نبيند كسى از مهان يادگار
         بريدى سرش چون سر گوسفند            همى بر گذشتى ز چرخ بلند
         بكردار بد تيز بشتافتى            مكافات آن بد كنون يافتى‏
         بدو گفت شاها ببود آنچ بود            كنون داستانم ببايد شنود
         بمان تا مگر مادرت را بجان            ببينم پس اين داستانها بخوان‏
         بدو گفت گر خواستى مادرم            چرا آتش افروختى بر سرم‏
         پدر بى‏گنه بود و من در نهان            چه رفت از گزند تو اندر جهان‏
         سر شهريارى ربودى كه تاج            بدو زار گريان شد و تخت عاج‏
         كنون روز بادا فره ايزديست            مكافات بد را ز يزدان بديست‏
         بشمشير هندى بزد گردنش            بخاك اندر افگند نازك تنش‏
         ز خون لعل شد ريش و موى سپيد            برادرش گشت از جهان نااميد
         تهى ماند زو گاه شاهنشهى            سرآمد برو روزگار مهى‏
         ز كردار بد بر تنش بد رسيد            مجو اى پسر بند بد را كليد
         چو جويى بدانى كه از كار بد            بفرجام بر بد كنش بد رسد
         سپهبد كه با فرّ يزدان بود            همه خشم او بند و زندان بود
         چو خونريز گردد بماند نژند            مكافات يابد ز چرخ بلند
         چنين گفت موبد ببهرام تيز            كه خون سر بى‏گناهان مريز
         چو خواهى كه تاج تو ماند بجاى            مبادى جز آهسته و پاك راى‏
         نگه كن كه خود تاج با سر چه گفت            كه با مغزت اى سر خرد باد جفت‏
                       